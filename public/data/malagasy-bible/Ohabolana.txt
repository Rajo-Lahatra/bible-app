« [Fitarihan-teny] Ny Ohabolan'i Solomona, zanak'i Davida, mpanjakan'ny Isiraely: » (Ohabolana 1:1)
« Hahalalana fahendrena sy fananarana, Ary hahafantarana ny tenin'ny fahalalana; » (Ohabolana 1:2)
« Hahazoana fananarana mampahahendry, Dia fahamarinana sy rariny ary fahitsiana; » (Ohabolana 1:3)
« Hanomezam-pahendrena ho an'ny kely saina, Ary fahalalana sy fisainana mazava ho an'ny zatovo. » (Ohabolana 1:4)
« Aoka ny hendry hihaino ka hitombo saina; Ary aoka ny manam-panahy hahazo fitarihana tsara; » (Ohabolana 1:5)
« Hahafantarana ohabolana sy fanoharana, Ary ny tenin'ny hendry sy ny teny saro-pantarina ataony. » (Ohabolana 1:6)
« Ny fahatahorana an'i Jehovah no fiandoham-pahalalana; Fa ny adala manamavo ny fahendrena sy ny famaizana. Fananarana tsy hikambana amin'ny mpanao ratsy. » (Ohabolana 1:7)
« Anaka, mihainoa ny ana-drainao, Ary aza mahafoy ny lalàn-dreninao; » (Ohabolana 1:8)
« Fa fehiloha tsara tarehy amin'ny lohanao izany, Ary rado amin'ny vozonao. » (Ohabolana 1:9)
« Anaka, raha taomin'ny mpanota ianao, Aza manaiky. » (Ohabolana 1:10)
« Raha hoy izy: Andeha hiaraka isika, Aoka isika hanotrika handatsa-drà; Andeha hamitsahantsika tsy ahoan-tsy ahoana ny tsy manan-tsiny; » (Ohabolana 1:11)
« Aoka isika hitelina azy velona tahaka ny fitelin'ny fiainan-tsi-hita* Ary hanao azy teli-moka toy ny latsaka any an-davaka;[Heb. Sheola] » (Ohabolana 1:12)
« Dia ho azontsika ny fananana sarobidy rehetra, Ka hofenointsika babo ny tranontsika; » (Ohabolana 1:13)
« Avia mba hiara-miloka eto aminay; Aoka ho iray ihany ny kitapom-bolantsika rehetra: » (Ohabolana 1:14)
« Anaka, aza miara-dalana aminy ianao; Arovy ny tongotrao tsy hankamin'ny alehany; » (Ohabolana 1:15)
« Fa ny tongony mihazakazaka ho amin'ny ratsy Sady faingana handatsa-drà. » (Ohabolana 1:16)
« Fa velarim-poana ny fandrika, Raha hitan'ny vorona. » (Ohabolana 1:17)
« Fa ireny dia manotrika handatsaka ny ran'ny tenany ihany; Mamitsaka hahafaty ny tenany ihany izy. » (Ohabolana 1:18)
« Toy izany no iafaran'izay rehetra fatra-pila harena; Fa hipaoka ny ain'izay fatra-pila azy izany. » (Ohabolana 1:19)
« [Fiantsoana sy fananarana ataon'ny fahendrena] Ny fahendrena miantso mafy eny ivelany; Manandratra ny feony eny an-kalalahana izy; » (Ohabolana 1:20)
« Mitory ao amin'izay fivorian'ny maro be mireondreona izy; Eo anoloan'ny vavahady sy ao an-tanàna no ilazany ny teniny hoe: » (Ohabolana 1:21)
« Ry kely saina, mandra-pahoviana no hitiavanareo ny fahadalana, Sy hifalian'ny mpaniratsira amin'ny faniratsirana, Ary hankahalan'ny adala ny fahalalana? » (Ohabolana 1:22)
« Miverena ianareo hihaino ny fananarako; Indro, haidiko aminareo ny fanahiko, Ary hampahafantariko anareo ny teniko. » (Ohabolana 1:23)
« Satria efa niantso Aho, fa nandà ianareo; Efa naninjitra ny tanako Aho, fa tsy nisy nitandrina; » (Ohabolana 1:24)
« Fa nolavinareo ny saina rehetra natolotro, Sady tsy nety nanaiky ny anatro ianareo: » (Ohabolana 1:25)
« Izaho kosa hihomehy, raha tonga ny fandringanana anareo; Handatsa Aho, raha tonga ny mahatahotra anareo. » (Ohabolana 1:26)
« Raha tonga ny zava-mahatahotra anareo tahaka ny rivo-doza Ary ny fandringanana anareo toy ny tadio, Ka manjo anareo ny fahoriana sy ny fangirifiriana, » (Ohabolana 1:27)
« Dia vao hiantso Ahy izy, fa tsy hamaly Aho; Dia vao hitady Ahy fatratra izy, fa tsy ho hitany Aho. » (Ohabolana 1:28)
« Satria nankahala ny fahalalana izy Ary tsy nifidy ny fahatahorana an'i Jehovah, » (Ohabolana 1:29)
« Tsy nekeny ny saina natolotro, Notsiratsirainy avokoa ny anatro rehetra, » (Ohabolana 1:30)
« Dia hihinana ny vokatry ny alehany izy Ka ho voky ny fihendreny. » (Ohabolana 1:31)
« Fa ny fihemoran'ny kely saina hahafaty azy, Ary ny fiadanan'ny adala handringana azy. » (Ohabolana 1:32)
« Fa izay mihaino Ahy kosa hitoetra tsy manana ahiahy, Eny, handry fahizay izy ka tsy hatahotra ny ratsy. » (Ohabolana 1:33)
« [Ny soa hitan'izay mandray ny fahendrena] Anaka, raha raisinao ny teniko, Ary raketinao ao am-ponao ny didiko, » (Ohabolana 2:1)
« Ka atongilanao amin'ny fahendrena ny sofinao, Ary ampitandremanao fahalalana ny fonao; » (Ohabolana 2:2)
« Eny, raha miantso ny fahalalana ianao Ary manandratra ny feonao hahazo saina, » (Ohabolana 2:3)
« Raha mitady azy toy ny fitady volafotsy ianao Ary mikatsaka azy toy ny fikatsaka harena afenina: » (Ohabolana 2:4)
« Dia ho fantatrao marina ny fahatahorana an'i Jehovah, Ary ho hitanao ny fahalalana an'Andriamanitra. » (Ohabolana 2:5)
« Fa Jehovah no manome fahendrena; Avy amin'ny vavany no ihavian'ny fahalalana sy ny fahazavan-tsaina. » (Ohabolana 2:6)
« Izy mitahiry fanambinana*ho an'ny mahitsy Sady ampingan'izay mandeha tsy misy tsiny;[Na: tena fahendrena] » (Ohabolana 2:7)
« Ka dia mitandrina ny lalan'ny fahamarinana Izy Ary miambina ny lalan'ny olony masina. » (Ohabolana 2:8)
« Ary amin'izay dia ho fantatrao ny fahamarinana sy ny rariny Ary ny hitsiny, dia ny lalana tsara rehetra. » (Ohabolana 2:9)
« Raha latsaka ao am-ponao ny fahendrena, Ary* mamin'ny fanahinao ny fahalalana,[Na: Fa ho tafiditra ao am-ponao ny fahendrena, Ka ho] » (Ohabolana 2:10)
« Dia hiaro anao ny fisainana mazava, Ary hiambina anao ny fahalalana, » (Ohabolana 2:11)
« Ka hamonjy anao amin'ny lalan-dratsy Sy amin'ny lehilahy izay miteny fitaka, » (Ohabolana 2:12)
« Izay mahafoy ny lalan'ny fahamarinana Mba hizorany amin'ny lalan'ny fahamaizinana, » (Ohabolana 2:13)
« Dia izay faly hanao ratsy Sy finaritra amin'ny fitaky ny ratsy, » (Ohabolana 2:14)
« Dia izay melo-dalana Sy maniasia amin'ny alehany; » (Ohabolana 2:15)
« Ary hamonjy anao amin'ny vehivavy jejo* koa izany, Dia amin'ny vahiny janga izay mandrobo amin'ny teniny,[Heb. vehivavy tsy vadinao] » (Ohabolana 2:16)
« Izay mahafoy ny vadin*'ny fahatanorany Sy manadino ny fanekeny teo amin'Andriamaniny.[Heb. sakaizan'] » (Ohabolana 2:17)
« Fa ny tranony milentika ho amin'ny fahafatesana, Ary ny alehany mankany amin'ny maty. » (Ohabolana 2:18)
« Tsy misy afa-miverina izay mankany aminy, Na mihazo amin'ny lalan'aina, » (Ohabolana 2:19)
« Handehananao amin'ny lalan'ny tsara fanahy Sy hitandremanao ny alehan'ny marina. » (Ohabolana 2:20)
« Fa ny olona mahitsy no honina amin'ny tany, Ary ny tsy manan-tsiny ihany no ho sisa mitoetra ao; » (Ohabolana 2:21)
« Fa ny ratsy fanahy kosa hofongorana amin'ny tany, Ary ny mpivadika hongotana. » (Ohabolana 2:22)
« [Famporisihana hitondra tena tsara] Anaka, aza manadino ny lalàko; Fa aoka ny fonao hitandrina ny didiko; » (Ohabolana 3:1)
« Fa andro maro sy taona ela iainana Ary fiadanana no hanampiny ho anao. » (Ohabolana 3:2)
« Aoka tsy handao anao ny famindram-po sy ny fahamarinana; Afehezo eo am-bozonao izany, Ary soraty ao amin'ny fonao tahaka ny amin'ny vato fisaka, » (Ohabolana 3:3)
« Ka dia hahazo fitia sy fahalalana tsara Eo anatrehan'Andriamanitra sy ny olona ianao. » (Ohabolana 3:4)
« Matokia an'i Jehovah amin'ny fonao rehetra, Fa aza miankina amin'ny fahalalanao; » (Ohabolana 3:5)
« Maneke Azy amin'ny alehanao rehetra, Fa Izy handamina ny lalanao, » (Ohabolana 3:6)
« Aza manao anao ho hendry; Matahora an'i Jehovah, ka mifadia ny ratsy. » (Ohabolana 3:7)
« Dia ho famelombelomana ny nofonao izany Sy ho fanamandoana ny taolanao. » (Ohabolana 3:8)
« Mankalazà an'i Jehovah amin'ny fanananao Sy amin'izay voaloham-bokatrao rehetra; » (Ohabolana 3:9)
« Ka dia ho feno mitafotafo ny fitoeram-barinao, Ary hihoatra ny ranom-boaloboka eo amin'ny vata fanantazanao. » (Ohabolana 3:10)
« Anaka, aza manamavo ny famaizan'i Jehovah, Ary aza tofoka amin'ny fananarany; » (Ohabolana 3:11)
« Fa izay tian'i Jehovah no anariny, Dia tahaka ny ataon'ny ray amin'ny zanaka tiany. » (Ohabolana 3:12)
« [Ny fahasambaran'izay olona mahita fahendrena] Sambatra izay olona mahita fahendrena Sy izay olona mahazo fahalalana. » (Ohabolana 3:13)
« Fa ny fandrantoana azy dia tsara noho ny fandrantoana volafotsy, Ary ny tombom-barotra aminy dia mihoatra noho ny volamena tsara. » (Ohabolana 3:14)
« Sarobidy noho ny voahangy* izy; Ary izay rehetra irinao tsy misy azo ampitahaina aminy.[Na: perla] » (Ohabolana 3:15)
« Fa andro maro no eo an-tànany ankavanana; Ary harena sy voninahitra no eo an-tànany ankavia. » (Ohabolana 3:16)
« Làlana mahafinaritra ny lalany, Ary fiadanana ny alehany rehetra. » (Ohabolana 3:17)
« Hazon'aina ho an'izay rehetra mifikitra aminy izy; Ary izay rehetra mitana azy no hatao hoe sambatra. » (Ohabolana 3:18)
« Fahendrena no nanorenan'i Jehovah ny tany, Ary fahalalana no nampitoerany ny lanitra. » (Ohabolana 3:19)
« Ny fahalalany no entiny mampiboiboika ny rano any amin'ny lalina Sy ampitetevany ando avy amin'ny rahona. » (Ohabolana 3:20)
« Anaka, aoka tsy hiala amin'ny masonao izany; Raketo ny tena fahendrena sy ny fisainana mazava, » (Ohabolana 3:21)
« Ka dia ho ain'ny fanahinao izany Ary ho firavaky ny vozonao, » (Ohabolana 3:22)
« Dia handroso aman-toky ianao, Ka tsy ho tafintohina ny tongotrao. » (Ohabolana 3:23)
« Tsy hatahotra ianao, raha mandry; Eny, handry ianao, ary ho mamy ny torimasonao. » (Ohabolana 3:24)
« Aza manahy ny tahotra avy tampoka, Na ny rivo-doza mamely* ny ratsy fanahy, raha avy izany; [Na: ny fandringanana avy amin'ny] » (Ohabolana 3:25)
« Fa Jehovah no ho tokinao Ka hiambina ny tongotrao tsy ho voafandrika. » (Ohabolana 3:26)
« [Famporisihana hanao soa amin'olona sy hanao ny marina] Aza mamihina ny soa amin'izay tokony homena azy, Raha azon'ny tananao atao ihany; » (Ohabolana 3:27)
« Aza manao amin'ny namanao hoe: Mandehana, ka avia indray, fa rahampitso no homeko; Kanefa manana ihany ianao. » (Ohabolana 3:28)
« Aza mamorona sain-dratsy ho enti-mamely ny namanao, Saingy mitoetra matoky eo aminao izy. » (Ohabolana 3:29)
« Aza miady amin'olona foana, Raha tsy mbola nanisy ratsy anao izy. » (Ohabolana 3:30)
« Aza mialona ny olon-dozabe, Na mifidy izay lalany akory, » (Ohabolana 3:31)
« Satria fahavetavetana eo imason'i Jehovah ny maniasia, Fa ao amin'ny marina kosa ny fisakaizany. » (Ohabolana 3:32)
« Ny ozon'i Jehovah dia ao an-tranon'ny ratsy fanahy; Fa ny fonenan'ny marina dia tahìny kosa. » (Ohabolana 3:33)
« Na dia tsiratsirainy aza ny mpaniratsira, Dia omeny fahasoavana kosa ny mpandefitra. » (Ohabolana 3:34)
« Ny hendry handova voninahitra; Fa henatra kosa no ho anjaran'ny adala. » (Ohabolana 3:35)
« [Fananarana hikatsaka ny fahendrena tsy hikambana amin'ny mpanao ratsy] Ry zanaka, henoy ny anatry ny ray, Ary tandremo mba hahazoanareo ny fahalalana tsara. » (Ohabolana 4:1)
« Fa anatra tsara no omeko anareo; Aza mahafoy ny lalàko. » (Ohabolana 4:2)
« Fa zanak'ikaky aho, Sady tiana* no hany malala teo imason'ineny.[Heb. malemilemy] » (Ohabolana 4:3)
« Ary nampianatra ahy izy ka nanao tamiko hoe: Aoka ny fonao hitana ny teniko; Tandremo ny didiko, dia ho velona ianao. » (Ohabolana 4:4)
« Mahazoa fahendrena, mahazoa fahalalana; Fa aza hadinoina na ihemorana ny teny aloaky ny vavako. » (Ohabolana 4:5)
« Aza mahafoy azy, fa hiaro anao izy; Tiavo izy, dia hitandrina anao. » (Ohabolana 4:6)
« Ny voaloham-pahendrena dia izao*: Mahazoa fahendrena; Eny, lanio ny fanananao rehetra hamidy fahalalana tsara.[Na: Fahendrena no ambony indrindra] » (Ohabolana 4:7)
« Asandrato izy, dia hanandratra anao kosa Eny, hanome voninahitra anao izy, raha tananao. » (Ohabolana 4:8)
« Dia hasiany fehiloha mahafinaritra ny lohanao; Eny, satro-boninahitra tsara tarehy no homeny anao. » (Ohabolana 4:9)
« Anaka, mihainoa, ka raiso ny teniko; Dia hihamaro ny taona hiainanao. » (Ohabolana 4:10)
« Làlam-pahendrena no atoroko anao: Eny, mitarika anao amin'ny lalana mahitsy aho. » (Ohabolana 4:11)
« Raha mandeha ianao, dia tsy ho ety ny lalanao; Ary raha mihazakazaka ianao, dia tsy ho tafintohina. » (Ohabolana 4:12)
« Tano mafy ny fananarana, ka aza avela hiala; Hazony izy, fa ainao. » (Ohabolana 4:13)
« Aza mankany amin'ny alehan'ny ratsy fanahy, Ary aza mizotra amin'ny lalan'ny ratsy. » (Ohabolana 4:14)
« Manalavira azy; aza mandalo eo akory; Mivilia azy, ka mizora. » (Ohabolana 4:15)
« Fa tsy matory ireny, raha tsy efa nanao ratsy; Ary tsy mahita torimaso izy, raha tsy efa nanafintohina ny sasany. » (Ohabolana 4:16)
« Fa mihinana ny mofon'ny faharatsiana izy, Sy misotro ny divain'ny fahalozàna. » (Ohabolana 4:17)
« Fa ny lalan'ny marina dia toy ny fipoak'andro maraina, Izay mihamazava mandra-pitataovovonan'ny andro. » (Ohabolana 4:18)
« Ny alehan'ny ratsy fanahy dia toy ny aizim-pito; Tsy fantany akory izay manafintohina azy. » (Ohabolana 4:19)
« Anaka, tandremo ny teniko; Atongilano ny sofinao hihaino ny filazako. » (Ohabolana 4:20)
« Aza avela hiala eo imasonao izy, Fa raketo ao am-ponao. » (Ohabolana 4:21)
« Fa aina ho an'ny mahazo azy izy Ary fahasalamana ho an'ny nofony rehetra. » (Ohabolana 4:22)
« Tandremo ny fonao mihoatra noho izay rehetra tokony hotandremana; Fa avy ao aminy no ihavian*'ny aina. [Heb. fivoahan'] » (Ohabolana 4:23)
« Esory aminao ny vava mandainga, Ary ampanalaviro anao ny molotra mamitaka. » (Ohabolana 4:24)
« Aoka ny masonao hijery mahitsy, Ary ny hodimasonao hibanjina eo anoloanao. » (Ohabolana 4:25)
« Ataovy marina ny* alehan'ny tongotrao, Dia ho voalamina ny alehanao rehetra;[Na: Saino tsara izay] » (Ohabolana 4:26)
« Aza mivily, na ho amin'ny ankavanana, na ho amin'ny ankavia; Esory amin'ny ratsy ny tongotrao. » (Ohabolana 4:27)
« [Fananarana tsy hijejojejo] Anaka, tandremo ny fahendreko, Ary atongilano ny sofinao ho amin'ny fahalalako, » (Ohabolana 5:1)
« Hiheveranao tsara ny fisainana mazava Sy hitandreman'ny molotrao ny fahalalana. » (Ohabolana 5:2)
« Fa ny molotry ny vehivavy jejo* dia mitete toy ny tantely avy amin'ny tohotra, Ary ny vavany dia malama noho ny diloilo;[Heb. vehivavy tsy vadiny] » (Ohabolana 5:3)
« Nefa ny farany mangidy tahaka ny hazo mahafaty Ary maranitra hoatra ny sabatra roa lela. » (Ohabolana 5:4)
« Ny tongony midina ho any amin'ny fahafatesana, Ary ny diany mizotra ho any amin'ny fiainan-tsi-hita*. [Heb. Sheola] » (Ohabolana 5:5)
« Tsy mahazo mandia ny lalan'aina mihitsy izy, Fa manjenjena, ka tsy fantany akory izay halehany. » (Ohabolana 5:6)
« Koa mihainoa ahy, ry zanaka, Ary aza miala amin'ny teny aloaky ny vavako. » (Ohabolana 5:7)
« Ampanalaviro azy ny alehanao, Ary aza manakaiky ny varavaran'ny tranony; » (Ohabolana 5:8)
« Fandrao omenao ho an'ny sasany ny voninahitrao, Ary ny taonanao ho an'izay lozabe; » (Ohabolana 5:9)
« Fandrao hivokisan'ny vahiny ny fanananao; Ary izay nisasaranao ho tonga ao an-tranon'ny vahiny; » (Ohabolana 5:10)
« Ka dia hitoloko ianao any am-parany, Raha mihalevona ny nofonao sy ny tenanao; » (Ohabolana 5:11)
« Dia hanao hoe ianao: Nahoana re no nankahala famaizana aho? Ary nahoana no naniratsira fanaranana ny foko, » (Ohabolana 5:12)
« Ka tsy nihaino ny tenin'ny mpanoro hevitra ahy, Ary tsy nanongilana ny sofiko hihaino ny mpampianatra ahy? » (Ohabolana 5:13)
« Efa saiky azon'ny ratsy rehetra aho Tao amin'ny fiangonana sy ny fivoriana. » (Ohabolana 5:14)
« Misotroa rano avy amin'ny lavaka famorian-dranonao ihany Sy rano miboiboika avy amin'ny fantsakanao. » (Ohabolana 5:15)
« Hipasaka eny ivelany va ny rano avy amin'ny loharanonao, Ary eny an-dalambe ny rano velonao? » (Ohabolana 5:16)
« Aoka ho anao irery ihany izany, Fa aza iombonana amin'ny hafa. » (Ohabolana 5:17)
« Aoka hotahina ny loharanonao, Ary mifalia amin'ny vadin'ny fahatanoranao. » (Ohabolana 5:18)
« Fa dieravavy mahate-ho-tia sy osi-dia tsara bika izy, Dia aoka ny tratrany no hahafeno fifaliana anao mandrakariva, Ary aoka ho feno faharavoravoana lalandava amin'ny fitiavany ianao. » (Ohabolana 5:19)
« Nahoana ianao, anaka, no ho renoka amin'ny fitiavana vehivavy jejo* Ka hanohona ny tratran'ny vahiny janga? [Heb. vehivavy tsy vadiny] » (Ohabolana 5:20)
« Fa eo imason'i Jehovah ny alehan'ny olona, Ary ny diany rehetra dia dinihiny avokoa. » (Ohabolana 5:21)
« Ny heloky ny ratsy fanahy dia mahazo ny tenany ihany, Ary ny kofehin'ny fahotany no itanana azy » (Ohabolana 5:22)
« Maty noho ny tsi-fahazoany famaizana izy, Eny, mikorapaka noho ny haben'ny fahadalany. » (Ohabolana 5:23)
« [Ny tsy mahamety ny miantoka olona sy ny hakamoana sy ny fitaka sy ny avonavona; ary ny zavatra fito loha izay halan'i Jehovah] Anaka, raha niantoka ny namanao ianao Ary nandray tanana hiantoka ny hafa, » (Ohabolana 6:1)
« Ka voafandriky ny teny naloaky ny vavanao ianao Sady voasingotry ny teny naloaky ny vavanao, » (Ohabolana 6:2)
« Dia izao no ataovy, anaka, ka afaho ny tenanao (Satria efa mby eo an-tanan'ny namanao ianao): Andeha mihohoka sy mifona mafy amin'ny namanao. » (Ohabolana 6:3)
« Aza avela hatory akory ny masonao, Ary aza avela hilondolondo ny hodimasonao. » (Ohabolana 6:4)
« Afaho ny tenanao toy ny gazela* miala amin'izay mihazona azy, Ary toy ny voron-kely miala amin'ny tanan'ny mpamandrika.[Izahao 2 Sam. ii.18] » (Ohabolana 6:5)
« Mandehana any amin'ny vitsika, ry ilay malaina; Diniho ny fanaony, ka mba hendre; » (Ohabolana 6:6)
« Tsy manana komandy ireny, Na mpifehy, na mpanapaka, » (Ohabolana 6:7)
« Nefa mamory ny haniny raha fahavaratra izy, Ary manangona ny fihinany amin'ny fararano. » (Ohabolana 6:8)
« Mandra-pahoviana no mbola handry ihany ianao, ry ilay malaina? Rahoviana no hifoha amin'ny torimasonao ianao? » (Ohabolana 6:9)
« Mbola hatory kely ihany, mbola ho renoka kely ihany, Ary mbola hanohon-tanana kely hatory, » (Ohabolana 6:10)
« Dia ho tonga toy ny lehilahy mimaona hamely ny alahelonao, Ary ny fahantranao ho toy ny jiolahy. » (Ohabolana 6:11)
« Ny olona tena ratsy fanahy sy mpanao ratsy Dia ilay mandehandeha manao vava ratsy, » (Ohabolana 6:12)
« Izay mami-maso sy manao famantarana amin'ny tongony Ary manao baiko amin'ny rantsan-tànany; » (Ohabolana 6:13)
« Fahafetsena no ao am-pony, Mihevi-dratsy mandrakariva izy Sady mamafy ady. » (Ohabolana 6:14)
« Ary noho izany dia ho avy tampoka kosa ny loza hanjo azy; Ho torotoro tampoka izy, ka tsy hisy fahasitranana. » (Ohabolana 6:15)
« Izao enina izao no halan'i Jehovah, Eny, fito no ataony ho fahavetavetana: » (Ohabolana 6:16)
« Ny maso miavonavona, ny lela fandainga, Ary ny tanana mandatsa-drà marina, » (Ohabolana 6:17)
« Ny fo mamoron-tsain-dratsy, Ny tongotra malaky mihazakazaka hanao ratsy, » (Ohabolana 6:18)
« Ny mamoaka lainga ho vavolombelona tsy marina, Ary ny mamafy ady ao amin'ny rahalahy. » (Ohabolana 6:19)
« [Fananarana hankatò tsara ny ana-dray aman-dreny mba hifady ny fifangajangana] Anaka, tandremo ny didin-drainao, Ary aza mahafoy ny lalàn-dreninao. » (Ohabolana 6:20)
« Afatory amin'ny fonao mandrakariva ireo, Ary afehezo eo am-bozonao, » (Ohabolana 6:21)
« Raha mandeha ianao, dia hitari-dalana anao ireo; Raha mandry ianao, dia hiambina anao; Ary raha mifoha ianao, dia hamelona eritreritra anao. » (Ohabolana 6:22)
« Fa jiro ny didy, ary fanazavana ny lalàna, Ary lalan'aina ny anatra famaizana, » (Ohabolana 6:23)
« Hiarovana anao amin'ny vehivavy ratsy fanahy, Ary amin'ny fandroboan'ny lelan'ny vahiny janga*. [Heb. lelam-bahiny] » (Ohabolana 6:24)
« Aoka ny fonao tsy haniry ny hatsaran-tarehiny; Ary aoka tsy hahazo anao amin'ny hodimasony izy. » (Ohabolana 6:25)
« Fa noho ny vehivavy mpijangajanga no mila tsy hananan'ny lehilahy sombi-mofo, Ary ny amin'ny vadin'ny olona no mihaza ny aina soa. » (Ohabolana 6:26)
« Mahatondra afo ao an-tratran'akanjony va ny olona, Ka tsy ho may ny akanjony? » (Ohabolana 6:27)
« Misy mahadia vain'afo va, Ka tsy ho may ny tongony? » (Ohabolana 6:28)
« Dia toy izany izay mankamin'ny vadin'ny namany; Tsy maintsy hampijalina izay mikasika azy. » (Ohabolana 6:29)
« Tsy avelan'ny olona ho afa-maina ny mpangalatra, Raha maka zavatra hahavoky ny tenany izy, na dia noana aza; » (Ohabolana 6:30)
« Fa* raha azo izy, dia hampanoneriny fito heny Ka hanome ny fananana rehetra ao an-tranony.[Na: Ny olona tsy manome tsiny ny mpangalatra, noana; Nefa] » (Ohabolana 6:31)
« Izay mijangajanga amin'ny vehivavy dia tsy ampy saina; Izay ta-hanimba tena no manao izany. » (Ohabolana 6:32)
« Voakapoka sy afa-baraka izy Ary tsy ho afaka amin'ny tondro-molotra. » (Ohabolana 6:33)
« Fa ny fahasaro-piaro dia mampirehitra ny fahatezeran-dehilahy, Koa tsy hamindra fo izy amin'ny andro hamaliany. » (Ohabolana 6:34)
« Tsy handray vola ho enti-manalady* akory izy, Ary tsy hety, na dia omenao fanambatambazana be aza.[Heb. avotra] » (Ohabolana 6:35)
« Anaka, tandremo ny teniko, Ary raketo ao aminao ny didiko. » (Ohabolana 7:1)
« Tandremo ny didiko, dia ho velona ianao; Ary tandremo toy ny anakandriamasonao ny lalàko. » (Ohabolana 7:2)
« Afehezo eo amin'ny rantsan-tananao izy, Soraty ao amin'ny fonao tahaka ny amin'ny vato fisaka izy. » (Ohabolana 7:3)
« Ny fahendrena dia ilazao hoe: Anabaviko ianao; Ary ny fahafantarana dia antsoy hoe: Sakaiza mahazatra ianao; » (Ohabolana 7:4)
« Mba hiarovana anao amin'ny vehivavy jejo*, Dia amin'ny vahiny janga izay manao teny mandrobo.[Heb. vehivavy tsy vadinao] » (Ohabolana 7:5)
« Fa teo amin'ny varavarankelin'ny tranoko, Dia teo amin'ny makarakara, no nitsirihako, » (Ohabolana 7:6)
« Ka nahita anankiray tamin'ny kely saina aho, Eny, nandinika ny tovolahy aho ka nahita zazalahy anankiray tsy ampy saina, » (Ohabolana 7:7)
« Izay nandeha tamin'ny lalana akaikin'ny zoron-tranon'ny vehivavy janga Sy nizotra nankany an-tranony, » (Ohabolana 7:8)
« Nony takariva ilay somambisamby iny Sy tamin'ny alina efa maizina dia maizina. » (Ohabolana 7:9)
« Dia, indro, nisy vehivavy nitsena azy Sady manao fitafin'ny janga no mifetsy am-po, » (Ohabolana 7:10)
« Sady vavàna no maditra, Tsy mahajanona ao an-tranony ny tongony; » (Ohabolana 7:11)
« Fa vetivety mby eny an-dalam-be izy, ary vetivety mby eny an-tsena, Ary mamitsaka eny an-joron-trano rehetra eny izy. » (Ohabolana 7:12)
« Ka dia nisavika ilay tovolahy izy ka nanoroka azy Sady nisolantsolana taminy ka nilaza hoe: » (Ohabolana 7:13)
« Efa nivoady hanatitra fanati-pihavanana aho; Ary androany no nanefako ny voadiko. » (Ohabolana 7:14)
« Koa dia nivoaka hitsena anao aho, Mba hitady fatratra ny tarehinao, ka dia nahita anao tokoa. » (Ohabolana 7:15)
« Ny fandriako efa nasiako firakotra tsara, Dia lambam-pandriana misoratsoratra voafoly hatrany Egypta. » (Ohabolana 7:16)
« Efa norarahako zava-manitra ny fandriako, Dia miora sy hazomanitra* ary havozo manitra.[Heb. ahalima] » (Ohabolana 7:17)
« Andeha, aoka isika hivoky fitia ambara-pahamarain'ny andro, Aoka ho feno fahafinaretana amin'ny fitiavana isika. » (Ohabolana 7:18)
« Fa tsy ao an-trano ny lehilahy, Fa lasa nivahiny lavitra izy; » (Ohabolana 7:19)
« Ny kitampom-bola dia nentiny any an-tànany, Ka tsy mbola hody izy mandra-pahafenon'ny volana. » (Ohabolana 7:20)
« Tamin'ny teny maro no nampanekeny azy, Tamin'ny fandroboan'ny molony no nitaomany azy, » (Ohabolana 7:21)
« Ka dia nandeha nanaraka azy niaraka tamin'izay ilay zatovo*, Tahaka ny omby entina hovonoina, Ary tahaka ny adala hogadrana**, [*Na: Na iza na iza mandeha manaraka azy dia][**Heb. tahaka ny gadra ho famaizana ny adala] » (Ohabolana 7:22)
« Ambara-piboroaky ny lefom-pohy amin'ny atiny, Ary tahaka ny vorona mipaoka ny fandrika, Fa tsy fantany hahafaty ny ainy izany. » (Ohabolana 7:23)
« Koa mihainoa ahy ianareo, anaka, Ary tandremo ny teny aloaky ny vavako. » (Ohabolana 7:24)
« Aoka tsy hivily ho any amin'ny lalany ny fonareo, Ary aza mania ho amin'ny alehany. » (Ohabolana 7:25)
« Fa betsaka no naripany ka maty; Ary maro be no efa matiny. » (Ohabolana 7:26)
« Ny tranony dia lalana mankany amin'ny fiainan-tsi-hita*, Eny, midina ho any amin'ny efi-tranon'ny fahafatesana.[Heb. Sheola] » (Ohabolana 7:27)
« [Ny fiantsoan'ny fahendrena, sy ny fahatsarany] Tsy miantso va ny fahendrena, Ary tsy manandra-peo va ny fahalalana? » (Ohabolana 8:1)
« Eo an-tampon'ny fitoerana avo amoron-dalana Sy eo an-tsampanan-dalana no ijoroany. » (Ohabolana 8:2)
« Eo anilan'ny vavahady, amin'ny fidirana ho ao an-tanàna, Sy eo anaty vavahady no iantsoany maty hoe: » (Ohabolana 8:3)
« Hianareo no antsoiko, ry olona; Ary ny feoko ho amin'ny zanak'olombelona. » (Ohabolana 8:4)
« Fantaro ny fahendrena, ry kely saina; Ary fantaro ny fahalalana, ry adala. » (Ohabolana 8:5)
« Henoy, fa hilaza zava-tsoa aho; Ary ny hilaza ny mahitsy no isokafan'ny molotro. » (Ohabolana 8:6)
« Fa ny marina ihany no holazain'ny vavako; Ary ny ratsy dia fahavetavetana, raha amin'ny molotro. » (Ohabolana 8:7)
« Marina ny teny rehetra aloaky ny vavako; Tsy misy fiolakolahana na fitaka ao aminy. » (Ohabolana 8:8)
« Miharihary avokoa izy, raha amin'ny mazava saina, Ary mahitsy, raha amin'ny efa nahazo fahalalana. » (Ohabolana 8:9)
« Aza ny volafotsy no raisina, fa ny anatro, Ary aleo ny fahalalana toy izay ny volamena voafantina. » (Ohabolana 8:10)
« Fa ny fahendrena dia tsara noho ny voahangy*; Ary ny zavatra irina rehetra tsy azo ampitahaina aminy.[Na: perla] » (Ohabolana 8:11)
« Izaho fahendrena dia miara-monina amin-tsaina, Ary hitan'ny fahalalako ny fisainana mazava. » (Ohabolana 8:12)
« Ny fankahalana ny ratsy no fahatahorana an'i Jehovah. Ny fiavonavonana sy ny fireharehana sy ny lalana ratsy Ary ny vava fandainga dia samy halako avokoa. » (Ohabolana 8:13)
« Ahy ny fisainana sy ny fanambinana*; Izaho no fahalalana, izaho no manan-kery;[Na: tena fahendrena] » (Ohabolana 8:14)
« Izaho no anjakan'ny mpanjaka Sy andidian'ny mpanapaka araka ny rariny; » (Ohabolana 8:15)
« Izaho no anapahan'ny andriandahy sy ny lehibe, Dia ny mpitsara rehetra amin'ny tany. » (Ohabolana 8:16)
« Tiako izay tia ahy; Ary izay fatra-pitady ahy dia hahita ahy. » (Ohabolana 8:17)
« Ato amiko ny harena sy ny voninahitra, Eny, ny harena mateza sy ny fahamarinana. » (Ohabolana 8:18)
« Ny vokatro dia tsara noho ny volamena, eny, noho ny tena volamena aza, Ary ny fitomboan'ny hareko mihoatra noho ny volafotsy voafantina. » (Ohabolana 8:19)
« Amin'ny alehan'ny fahamarinana no izorako, Dia ao amin'ny lalan'ny fitsarana marina, » (Ohabolana 8:20)
« Mba hampandovako harena izay tia ahy, Sy hamenoako ny firaketany. » (Ohabolana 8:21)
« Jehovah nahary* ahy ho fiandohan'ny alehany, Ho voalohany amin'ny asany hatramin'ny taloha.[Na: nahazo] » (Ohabolana 8:22)
« Izaho notendreny hatramin'ny fahagola, Eny, hatramin'ny voalohany indrindra, dia fony tsy mbola ary ny tany. » (Ohabolana 8:23)
« Fony tsy mbola ary ny lalina, no efa teraka aho, Fony tsy mbola ary ny loharano miboiboika be, » (Ohabolana 8:24)
« Fony tsy mbola naorina ny tendrombohitra, Fony tsy mbola nisy havoana, no efa teraka aho, » (Ohabolana 8:25)
« Fony tsy mbola natao ny tany, na ny saha, Na ny voalohan'ny vovo-tany ambonin'izao rehetra izao. » (Ohabolana 8:26)
« Raha namorona ny lanitra Izy, dia tany aho, Raha namaritra ny hababakaka tambonin'ny lalina Izy, » (Ohabolana 8:27)
« Raha nampitoetra ny rahona eny ambony Izy, Raha niboiboika fatratra ny loharanon'ny lalina, » (Ohabolana 8:28)
« Raha nanisy faritra ho an'ny ranomasina Izy, Mba tsy hahazoan'ny rano mihoatra ny fetrany, Ary nandidy ny amin'ny fanorenan'ny tany, » (Ohabolana 8:29)
« Dia mpità-marika* teo anilany aho Sady ravoravo isan'andro isan'andro Ka nilalao mandrakariva teo anatrehany;[Na: notezaina] » (Ohabolana 8:30)
« Eny, nahafaly ahy ny tany nataony honenana, Ary naharavoravo ahy ny zanak'olombelona. » (Ohabolana 8:31)
« Koa mihainoa ahy ianareo, anaka; Fa sambatra izay manaraka ny diako; » (Ohabolana 8:32)
« Minoa anatra, ka hendre, Fa aza mandà. » (Ohabolana 8:33)
« Sambatra izay olona mihaino ahy Ka miari-tory mandrakariva eo am-bavahadiko, Ary miandry eo amin'ny tolam-baravarako. » (Ohabolana 8:34)
« Fa izay mahita ahy dia mahita fiainana Sady mahazo sitraka amin'i Jehovah; » (Ohabolana 8:35)
« Fa izay diso ahy kosa mampidi-doza amin'ny fanahiny; Ary izay rehetra mankahala ahy tia fahafatesana. » (Ohabolana 8:36)
« [Ny fiantsoan'ny fahendrena sy ny fahadalana] Ny fahendrena efa nanao ny tranony; Efa nipaika ny andriny fito izy; » (Ohabolana 9:1)
« Efa namono ny bibiny sy nangaroharo ny divainy izy Ary efa namelatra ny latabany koa; » (Ohabolana 9:2)
« Ary efa naniraka ny ankizivaviny izy; Miantso eny an-tampon'ny fitoerana avo any an-tanàna izy ka manao hoe: » (Ohabolana 9:3)
« Izay kely saina, dia aoka izy hankaty; Ary amin'izany tsy ampy saina dia hoy izy: » (Ohabolana 9:4)
« Avia, hano ny mofoko, Ary sotroy ny divay voaharoharoko. » (Ohabolana 9:5)
« Ilaozy ny* kely saina, dia ho velona ianao, Ary mizora amin'ny lalan'ny fahalalana.[Na: Mitsahara, ry] » (Ohabolana 9:6)
« Izay mananatra ny mpaniratsira dia afa-baraka; Ary izay mananatra ny ratsy fanahy dia hahazo tsiny. » (Ohabolana 9:7)
« Aza mananatra ny mpaniratsira ianao, fandrao halany; Ny hendry no anaro, dia ho tiany ianao. » (Ohabolana 9:8)
« Toroy ny hendry, dia hihahendry izy; Ampianaro ny marina, dia hitombo saina izy. » (Ohabolana 9:9)
« Ny fahatahorana an'i Jehovah no fiandoham-pahendrena; Ary ny fahafantarana ny Iray Masina no fahazavan-tsaina. » (Ohabolana 9:10)
« Fa izaho no hampitomboana ny andronao Sy hanamaroana ny taona hiainanao. » (Ohabolana 9:11)
« Raha hendry ianao, dia hendry ho an'ny tenanao ihany; Fa raha maniratsira kosa ianao, dia ianao ihany no hiharan'izany. » (Ohabolana 9:12)
« Ny fahadalana dia toy ny vehivavy vavàna; Kely saina izy ka tsy mahalala na inona na inona. » (Ohabolana 9:13)
« Fa mipetraka eo am-baravaran'ny tranony izy, Ary amin'ny seza eny amin'ny fitoerana avo eo an-tanàna, » (Ohabolana 9:14)
« Mba hiantso ny mpandalo Izay mizotra amin'ny alehany, ka manao hoe: » (Ohabolana 9:15)
« Aoka hivily aty izay kely saina; Ary amin'izay tsy ampy saina dia hoy izy: » (Ohabolana 9:16)
« Mamy ny rano angalarina, Ary fy ny mofo hanina amin'ny fiafenana, » (Ohabolana 9:17)
« Nefa tsy fantany fa ny maty no ao, Ary any amin'ny halalin'ny fiainan-tsi-hita* ny olona nasainy.[Heb: Shoela] » (Ohabolana 9:18)
« [Ohabolana samy hafa ny amin'ny tsi-fitovian'ny toetry ny hendry sy ny adala, mbamin'ny valin'ny ataony avy] Ohabolan'i Solomona. Ny zanaka hendry mahafaly ny rainy; Fa ny zanaka adala mampalahelo ny reniny. » (Ohabolana 10:1)
« Ny harena azo amin'ny tsy marina dia tsy mahasoa na inona na inona; Fa ny fahamarinana no mamonjy amin'ny fahafatesana. » (Ohabolana 10:2)
« Tsy avelan'i Jehovah ho mosarena ny fanahin'ny marina; Fa foanany ny fanirian'ny ratsy fanahy. » (Ohabolana 10:3)
« Ho tonga malahelo ny miraviravy tanana amin'ny asany; Fa mampanan-karena ny tanan'ny mazoto. » (Ohabolana 10:4)
« Izay manangona amin'ny fararano no zanaka hendry; Fa izay sondrian-tory amin'ny taom-pijinjana no zanaka mampahamenatra. » (Ohabolana 10:5)
« Fitahiana no ho ao amin'ny lohan'ny marina; Fa loza no mandrakotra* ny vavan'ny ratsy fanahy.[Na: Fa manaron-doza] » (Ohabolana 10:6)
« Hankasitrahana ny fahatsiarovana ny marina; Fa ho lò ny anaran'ny ratsy fanahy. » (Ohabolana 10:7)
« Izay hendry am-po no handray ny didy; Fa ho lavo ny adala maro vava. » (Ohabolana 10:8)
« Izay mandeha tsy misy tsiny no mandeha matoky; Fa izay maniasia amin'ny alehany dia fantatra. » (Ohabolana 10:9)
« Izay mami-maso manome alahelo; Fa ho lavo ny adala maro vava. » (Ohabolana 10:10)
« Loharanon'aina ny vavan'ny marina; Fa loza no mandrakotra ny vavan'ny ratsy fanahy*. [Izahao and. 6] » (Ohabolana 10:11)
« Ny fankahalana dia manetsika ady; Fa ny fitiavana manarona ny ota rehetra. » (Ohabolana 10:12)
« Amin'ny molotry ny manan-tsaina no ahitam-pahendrena; Fa tsorakazo no ho amin'ny lamosin'ny tsy ampy saina. » (Ohabolana 10:13)
« Ny hendry mirakitra fahalalana; Fa ny vavan'ny adala eo akaikin'ny fandringanana. » (Ohabolana 10:14)
« Ny haren'ny manan-karena no vohiny mafy; Fa ny tsi-fananan'ny ory no fandringanana azy. » (Ohabolana 10:15)
« Ho fiainana ny asan'ny marina; Fa ho ota ny fitomboan'ny haren'ny ratsy fanahy. » (Ohabolana 10:16)
« Izay mino anatra dia ho tonga eo amin'ny lalan'ny fiainana; Fa mivily izay mandà anatra. » (Ohabolana 10:17)
« Izay mitahiry lolompo dia manana molotra mandainga, Ary izay mampiely endrikendrika dia adala. » (Ohabolana 10:18)
« Ny teny maro tsy ilaozan'izay ota; Fa izay mahatana ny molony no hendry. » (Ohabolana 10:19)
« Volafotsy voafantina ny lelan'ny marina; Fa ny fon'ny ratsy fanahy tsy misy vidiny. » (Ohabolana 10:20)
« Ny molotry ny marina mamelona ny maro; Fa maty ny adala noho ny tsi-fananany fahalalana. » (Ohabolana 10:21)
« Ny fitahian'i Jehovah no mampanan-karena, Ary tsy azon'ny fisasarana ampiana izany*.[Na: Ary tsy ampiany alahelo] » (Ohabolana 10:22)
« Toa laolaon'ny adala ny fanaovan-dratsy Fa raha ny manan-tsaina, dia fahendrena kosa*. [Na: Toa laolaon'ny adala ny fahafetsena; Fa ny manan-tsaina no manam-pahendrena] » (Ohabolana 10:23)
« Ny tahotry ny ratsy fanahy hihatra aminy; Fa ny irin'ny marina no homena azy. » (Ohabolana 10:24)
« Rehefa mipaoka ny tafio-drivotra, dia tsy ao intsony ny ratsy fanahy; Fa ny marina voaorina ho mandrakizay. » (Ohabolana 10:25)
« Toy ny vinaingitra amin'ny nify sy ny setroka amin'ny maso. Dia mba toy izany koa ny malaina amin'izay maniraka azy. » (Ohabolana 10:26)
« Ny fahatahorana an'i Jehovah no mahela velona; Fa ny taonan'ny ratsy fanahy hohafohezina. » (Ohabolana 10:27)
« Ny fanantenan'ny marina dia fifaliana; Fa ny fanantenan'ny ratsy fanahy ho foana. » (Ohabolana 10:28)
« Ny lalan'i Jehovah dia fiarovana mafy ho an'izay tsy misy tsiny, Fa fandringanana kosa ho an'ny mpanao ratsy. » (Ohabolana 10:29)
« Ny marina tsy hangozohozo mandrakizay; Fa ny ratsy fanahy tsy honina amin'ny tany. » (Ohabolana 10:30)
« Eo amin'ny vavan'ny marina no itsimohan'ny fahendrena; Fa ny lela fandainga hofongorana. » (Ohabolana 10:31)
« Ny molotry ny marina mahalala izay ankasitrahana; Fa ny vavan'ny ratsy fanahy dia feno fitaka. » (Ohabolana 10:32)
« Ny mizana mandainga dia fahavetavetana eo imason'i Jehovah; Fa ny vato marina no ankasitrahany. » (Ohabolana 11:1)
« Raha tonga ny fiavonavonana, dia tonga koa ny fahafaham-baraka; Fa ao amin'ny manetry tena no misy fahendrena. » (Ohabolana 11:2)
« Ny fahitsian'ny mahitsy no mitarika azy; Fa ny faharatsian'ny mpivadika mahatonga fandringanana amin'ny tenany. » (Ohabolana 11:3)
« Ny harena dia tsy mahasoa amin'ny andro fahatezerana; Fa ny fahamarinana no mamonjy tsy ho azon'ny fahafatesana. » (Ohabolana 11:4)
« Ny fahamarinan'ny marina mandamina ny alehany; Fa ny ratsy fanahy lavon'ny haratsiany ihany. » (Ohabolana 11:5)
« Ny fahamarinan'ny mahitsy mamonjy azy; Fa ny mpivadika dia voafandriky ny filàny. » (Ohabolana 11:6)
« Raha maty ny ratsy fanahy, dia foana ny fanantenany, Eny, foana ny fanantenan'ny mpanao ratsy*. [Na: mahery] » (Ohabolana 11:7)
« Ny marina dia vonjena amin'ny fahoriana; Fa ho avy kosa ny ratsy fanahy hisolo azy. » (Ohabolana 11:8)
« Ny vavan'ny mpihatsaravelatsihy* no animbany ny namany; Fa ny fahalalana no hanafahana ny marina**. [*Na: ratsy fanahy][**Na: Ny fahalalan'ny marina no hanafahana ny namany] » (Ohabolana 11:9)
« Raha miadana ny marina, dia ravoravo ny tanàna; Fa raha ringana ny ratsy fanahy, dia velona ny hoby. » (Ohabolana 11:10)
« Ny fisaoran*'ny marina no isandratan'ny tanàna; Fa ny vavan'ny ratsy fanahy no aharavany.[Na: Ny fitahiana avy amin'] » (Ohabolana 11:11)
« Tsy ampy saina izay manamavo ny namany; Fa izay hendry dia mangina. » (Ohabolana 11:12)
« Izay mandehandeha manaratsy dia manambara ny hevitra afenina; Fa ny olona mahatoky tsy mba tia lazalaza. » (Ohabolana 11:13)
« Raha tsy misy mpitondra, dia rava ny firenena; Fa handry fahizay, raha maro ny mpanolo-tsaina. » (Ohabolana 11:14)
« Hahita loza tokoa ny mianto-bahiny: Fa mitoetra tsy manana ahiahy ny tsy tia antoka. » (Ohabolana 11:15)
« Ny vehivavy tsara tarehy mahazo dera; Ary ny mpanao an-keriny mahazo harena. » (Ohabolana 11:16)
« Ny olona mamindra fo dia mahazo soa ho an'ny tenany; Fa ny lozabe dia todin'ny halozany. » (Ohabolana 11:17)
« Ny ratsy fanahy dia mahazo valiny tsy mahasoa; Fa izay mamafy fahamarinana no mahazo izay tena tambiny tokoa. » (Ohabolana 11:18)
« Ny tena fahamarinana dia mamantana any amin'ny fiainana; Fa izay fatra-panaraka ny ratsy dia iharan'ny fahafatesana. » (Ohabolana 11:19)
« Fahavetavetana eo imason'i Jehovah ny meloka am-po; Fa ankasitrahany kosa izay mandeha tsy misy tsiny. » (Ohabolana 11:20)
« Azo itompoana tokoa fa* tsy maintsy hampijalina ny ratsy fanahy; Fa ny taranaky ny marina no hovonjena.[Na: Azo ifandraisan-tanana fa; na: Hatramin'ny taranaka fara mandimby dia] » (Ohabolana 11:21)
« Toy ny kavim-bolamena eo amin'ny oron-kisoa Ny vehivavy tsara tarehy tsy manam-pahendrena*.[Na: efa niala tamin'ny fahendrena] » (Ohabolana 11:22)
« Ny soa ihany no irin'ny marina; Fa fahatezerana no fanantenan'ny ratsy fanahy. » (Ohabolana 11:23)
« Misy mahafoy*, nefa mitombo fananana ihany; Ary misy fatra-pahihitra loatra**, nefa tonga malahelo ihany.[*Heb. mamafy][**Na: mihazona ny hareny] » (Ohabolana 11:24)
« Izay manisy soa olona hohatavezina; Ary izay mandena dia mba holemana kosa*. [Heb. Ary izay mampisotro dia mba hampisotroina kosa] » (Ohabolana 11:25)
« Izay tsy mamoaka ny variny dia ozonin'ny olona; Fa saotra no ho amin'ny lohan'izay mivarotra. » (Ohabolana 11:26)
« Izay fatra-pikatsaka ny tsara no mitady ny mahafinaritra; Fa izay mitady ny ratsy dia hiharan'izany. » (Ohabolana 11:27)
« Izay matoky ny hareny dia ho lavo; Fa ny marina ho tahaka ny ravina maitso. » (Ohabolana 11:28)
« Izay mampidi-doza amin'ny ankohonany dia mandova ny rivotra; Ary ny adala dia tonga mpanompon'ny hendry. » (Ohabolana 11:29)
« Ny vokatry ny marina dia hazon'aina, Ary ny hendry dia mahataona olona. » (Ohabolana 11:30)
« Indro, ny marina aza dia valiana ety an-tany, Koa mainka fa ny ratsy fanahy sy ny mpanota! » (Ohabolana 11:31)
« Izay tia fananarana no tia fahalalana; Fa izay mandà anatra dia biby. » (Ohabolana 12:1)
« Ny tsara fanahy mahazo sitraka amin'i Jehovah; Fa ny mamoron-tsain-dratsy hohelohiny. » (Ohabolana 12:2)
« Tsy maha-tafatoetra ny olona ny haratsiana; Fa ny fakan'ny marina tsy mba hihetsika. » (Ohabolana 12:3)
« Ny vehivavy tsara dia satro-boninahitry ny lahy; Fa ny vehivavy manao izay mahamenatra kosa dia tahaka ny lò ao anatin'ny taolana. » (Ohabolana 12:4)
« Rariny ny hevitry ny marina; Fa fitaka ny fisainan'ny ratsy fanahy. » (Ohabolana 12:5)
« Ny tenin'ny ratsy fanahy dia otrika ho enti-mandatsa-drà; Fa ny vavan'ny marina hamonjy azy. » (Ohabolana 12:6)
« Haringana ny ratsy fanahy ka tsy ho ao intsony*; Fa ny mpianakavin'ny marina haharitra.[Na: Vetivety foana dia tsy ao intsony ny ratsy fanahy] » (Ohabolana 12:7)
« Araka ny fahendren'ny olona no hiderana azy; Fa izay meloka am-po dia hatao tsinontsinona. » (Ohabolana 12:8)
« Aleo ambany toetra, nefa manana mpanompo iray, Toy izay mihambo ho be voninahitra, nefa tsy manan-kohanina akory. » (Ohabolana 12:9)
« Ny marina mitsimbina ny ain'ny bibiny; Fa fahasiahana kosa no famindram-pon'ny ratsy fanahy; » (Ohabolana 12:10)
« Izay miasa ny taniny dia ho voky hanina; Fa izay manaraka ny olom-poana* dia tsy ampy saina.[Na: ny zava-poana] » (Ohabolana 12:11)
« Ny mpanota maniry ny hazan*'ny ratsy fanahy; Fa ny fakan'ny marina mitrebona**. [*Na: ny fandriky][**Na: Fa ny marina ataon'Andriamanitra miorim-paka] » (Ohabolana 12:12)
« Amin'ny fahotan'ny molotra dia misy fandrika ahitan-doza; Fa ny marina ho afaka amin'ny fahoriana. » (Ohabolana 12:13)
« Ny vokatry ny vavan'ny olona no mahavoky soa azy, Ary ny asan'ny tànany hitsingerina aminy. » (Ohabolana 12:14)
« Ny lalan'ny adala dia mahitsy eo imasony; Fa izay mino anatra no hendry. » (Ohabolana 12:15)
« Ny fahasosoran'ny adala dia fantatra miaraka amin'izay; Fa izay mahatsindry fo amin'ny fanalam-baraka no hendry. » (Ohabolana 12:16)
« Izay olona mahatoky dia manambara ny rariny; Fa ny vavolombelona mandainga kosa miteny fitaka. » (Ohabolana 12:17)
« Misy mandefalefa teny tsy tsaroana ka tonga toy ny fanindron'ny sabatra; Fa ny lelan'ny marina dia fanasitranana kosa. » (Ohabolana 12:18)
« Ny molotra marina ampitoerina ho mandrakizay; Fa ny lela mandainga dia indray mipi-maso monja. » (Ohabolana 12:19)
« Fitaka no ao am-pon'izay mamoron-tsain-dratsy; Fa hafaliana no amin'izay misaina fiadanana. » (Ohabolana 12:20)
« Tsy misy ratsy manjo ny marina; Fa heni-doza* ny ratsy fanahy.[Heb. henika ny ratsy] » (Ohabolana 12:21)
« Fahavetavetana eo imason'i Jehovah ny molotra mandainga; Fa izay olona mahatoky no ankasitrahany. » (Ohabolana 12:22)
« Ny olon-kendry tsy mba mampideradera fahalalana foana*; Fa ny fon'ny adala mamoaka fahadalana.[Heb. manafina fahalalana] » (Ohabolana 12:23)
« Ny tanan'ny mazoto no hanapaka; Fa izay miraviravy tanana dia hampanompoina. » (Ohabolana 12:24)
« Ny alahelo ao am-pon'ny olona dia mampitanondrika azy; Fa ny teny soa no mahafaly azy. » (Ohabolana 12:25)
« Ny marina dia mitari-dalana ny namany; Fa ny alehan'ny ratsy fanahy kosa no mampivily azy. » (Ohabolana 12:26)
« Ny kamo tsy mety mihaza*; Fa fananana soa ho an'ny olona ny zoto.[Na: tsy mahatono izay nohazainy] » (Ohabolana 12:27)
« Amin'ny lalan'ny fahamarinana no misy fiainana, Ary ny tsi-fahafatesana no lalan-kalehany. » (Ohabolana 12:28)
« Ny zanaka hendry mihaino ny fananaran-drainy; Fa ny mpaniratsira tsy mety mihaino, na dia anarina mafy aza. » (Ohabolana 13:1)
« Ny vokatry ny vavan'ny olona no ahazoany soa; Fa ny hampidi-doza no mahafaly ny mpivadika. » (Ohabolana 13:2)
« Izay mahambim-bava no miaro ny ainy*; Fa izay vavàna dia haringana.[Na: ny fanahiny] » (Ohabolana 13:3)
« Ny fanahin'ny kamo maniry, fa tsy mba mahazo; Fa ny fanahin'ny mazoto hohatavezina. » (Ohabolana 13:4)
« Ny lainga dia halan'ny marina; Fa ny ratsy fanahy manao izay maharikoriko sy mahamenatra. » (Ohabolana 13:5)
« Ny fahamarinana miaro izay mandeha tsy misy tsiny; Fa ny haratsiana mamotraka ny mpanota. » (Ohabolana 13:6)
« Misy mihambo ho manan-karena, nefa tsy manana na inona na inona; Misy kosa mody malahelo, nefa manana harena be. » (Ohabolana 13:7)
« Ny haren'ny olona dia avotry ny ainy; Fa ny levilevy tsy mampiraika ny malahelo akory. » (Ohabolana 13:8)
« Ny fahazavan'ny marina dia tsara firehitra*; Fa ny jiron'ny ratsy fanahy ho faty.[Heb. mifaly] » (Ohabolana 13:9)
« Fifandirana ihany no vokatry ny fiavonavonana; Fa ao amin'ny mino anatra no misy fahendrena. » (Ohabolana 13:10)
« Ny harena azoazo foana dia mihena lalandava; Fa izay mahavatra mitsimpona no mampitombo. » (Ohabolana 13:11)
« Ny fanantenana tsy azo vetivety dia mankarary am-bavafo; Fa hazon'aina ny faniriana tanteraka. » (Ohabolana 13:12)
« Izay manamavo ny teny ho voasingony*; Fa izay matahotra ny didy no hahazo valim-pitia.[Na: mahavery tena] » (Ohabolana 13:13)
« Ny fampianaran'ny hendry dia loharanon'aina Ka mampivily tsy ho ao amin'ny fandriky ny fahafatesana. » (Ohabolana 13:14)
« Ny fahendrena tsara dia ahazoam-pitia; Fa sarotra ny lalan'ny mpivadika. » (Ohabolana 13:15)
« Ny mahira-tsaina, rehetra miasa amin'ny fahalalana; Fa ny adala kosa mampiseho hadalana; » (Ohabolana 13:16)
« Ny iraka ratsy fanahy idiran-doza; Fa ny iraka mahatoky dia famelombelomana*.[Na: fanasitranana] » (Ohabolana 13:17)
« Fahalahelovana sy henatra no ho an'izay mandà famaizana; Fa izay manaiky anatra no homem-boninahitra. » (Ohabolana 13:18)
« Mamin'ny fo ny faniriana tanteraka*; Fa fahavetavetana eo imason'ny adala ny hiala amin'ny ratsy. [Na: efa mitranga] » (Ohabolana 13:19)
« Izay miara-dia amin'ny hendry dia ho hendry; Fa izay misakaiza amin'ny adala dia hidiran-doza*.[Na: ho ratsy] » (Ohabolana 13:20)
« Ny mpanota dia enjehin'ny loza: Fa hovalian-tsoa ny marina. » (Ohabolana 13:21)
« Ny tsara fanahy mahenina lova ny zafiny, Fa ny haren'ny mpanota kosa voatahiry ho an'ny marina. » (Ohabolana 13:22)
« Ny tanin'ny malahelo izay voasa dia ahazoana hanina be; Fa maro no ringana noho ny fanaovan'izay tsy rariny. » (Ohabolana 13:23)
« Izay mitsitsy ny tsorakazony dia tsy tia ny zanany; Fa izay tia zanaka dia manafay azy, raha mbola kely. » (Ohabolana 13:24)
« Ny marina mihinana ka voky tsara; Fa noana ny kibon'ny ratsy fanahy. » (Ohabolana 13:25)
« Ny vehivavy hendry* dia samy manao ny tranony; Fa ny adala** kosa mandrava ny tranony amin'ny tànany.[*Heb. fahendren'ny vehivavy][**Heb. fahadalana] » (Ohabolana 14:1)
« Mandeha mahitsy izay matahotra an'i Jehovah; Fa mivily lalana kosa izay maniratsira Azy. » (Ohabolana 14:2)
« Eo am-bavan'ny adala misy tsorakazon'ny fiavonavonana; Fa ny molotry ny hendry miaro ny tenany. » (Ohabolana 14:3)
« Raha tsy misy omby, dia foana* ny fihinanam-bilona; Fa be ny fitomboan-karena azo amin'ny herin'ny omby.[Heb. madio] » (Ohabolana 14:4)
« Ny vavolombelona mahatoky tsy mba mety mandainga; Fa mamoaka lainga kosa ny vavolombelona tsy mahatoky. » (Ohabolana 14:5)
« Ny mpaniratsira mba mitady fahendrena, fa tsy mahita; Fa ny manan-tsaina mora mahazo fahalalana. » (Ohabolana 14:6)
« Mialà eo anatrehan'ny olona adala, Fa tsy ho hitanao aminy ny molotry ny fahalalana. » (Ohabolana 14:7)
« Ny mitandrina ny alehany no fahendren'ny mahira-tsaina; Fa fitaka ny hadalan'ny adala. » (Ohabolana 14:8)
« Ny adala ihomehezan'ny fanati-panonerana*; Fa ao amin'ny marina no misy fankasitrahana.[Na: Ihomehezan'ny adala ny heloka] » (Ohabolana 14:9)
« Ny fo no mahalala ny fangidian'ny alahelony; Ary tsy raharahan'ny olon-kafa ny hafaliany. » (Ohabolana 14:10)
« Ravana ny tranon'ny ratsy fanahy; Fa ambinina ny lain'ny marina. » (Ohabolana 14:11)
« Misy lalana ataon'ny olona ho mahitsy, Kanjo lalana mivarina any amin'ny fahafatesana no iafarany. » (Ohabolana 14:12)
« Na dia mihomehy aza, dia ory ihany ny fo, Ary ny faran'ny hafaliana dia alahelo. » (Ohabolana 14:13)
« Ny mihemotra am-po dia ho voky ny alehany; Fa ny tsara fanahy kosa ho voky ny azy ihany. » (Ohabolana 14:14)
« Ny kely saina mino ny teny rehetra; Fa ny mahira-tsaina mandinika ny diany. » (Ohabolana 14:15)
« Ny hendry matahotra ka mivily tsy ho amin'ny ratsy; Fa ny adala fatra-pirehareha* ka matokitoky foana.[Na: misafoaka] » (Ohabolana 14:16)
« Izay malaky tezitra dia manao adaladala; Ary ny olona mamoron-tsain-dratsy dia ankahalaina. » (Ohabolana 14:17)
« Ny kely saina dia handova fahadalana; Fa ny mahira-tsaina mahazo ny fahalalana ho satro-boninahiny*.[Na: mandray fahalalana] » (Ohabolana 14:18)
« Ny ratsy fanahy miondrika eo anatrehan'ny tsara fanahy, Ary ny meloka dia eo am-bavahadin'ny marina. » (Ohabolana 14:19)
« Ny malahelo dia halan'ny havany aza; Fa ny manan-karena no tian'ny maro. » (Ohabolana 14:20)
« Izay manao tsinontsinona ny namany dia manota; Fa endrey ny fahasambaran'izay mamindra fo amin'ny ory! » (Ohabolana 14:21)
« Tsy mivily va izay manao asa* ratsy? Fa famindram-po sy fahamarinana no ho an'izay manao asa** tsara. [*Na: misaina ny][**Na. misaina ny] » (Ohabolana 14:22)
« Ny fisasarana rehetra misy valiny avokoa; Fa ny molotra mibedibedy foana tsy mba ahazoana na inona na inona. » (Ohabolana 14:23)
« Satroboninahitry ny hendry ny hareny; Fa ny fahadalan'ny adala dia fahadalana ihany. » (Ohabolana 14:24)
« Ny vavolombelona marina mamonjy ain'olona; Fa izay mamoaka lainga dia tena fitaka. » (Ohabolana 14:25)
« Ny fahatahorana an'i Jehovah dia fiarovana mahatoky, Ary ny zanany hahazo fialofana. » (Ohabolana 14:26)
« Ny fahatahorana an'i Jehovah no loharanon'aina, Hanalavirana ny fandriky ny fahafatesana. » (Ohabolana 14:27)
« Ny fahabetsahan'ny vahoaka no voninahitry ny mpanjaka; Fa ny havitsiany kosa no fietreny. » (Ohabolana 14:28)
« Be saina izay mahatsindry fo; Fa ny malaky tezitra mampiseho ny fahadalany. » (Ohabolana 14:29)
« Ny fo mionona no fiainan'ny nofo; Fa ny fahamaimaizan-tsaina dia mahalò ny taolana. » (Ohabolana 14:30)
« Izay mampahory ny mahantra dia manala baraka ny Mpanao azy; Fa ny mamindra fo aminy kosa dia manome voninahitra Azy. » (Ohabolana 14:31)
« Ny ratsy fanahy azera* noho ny haratsiany; Fa ny marina matoky, na dia mby ao amin'ny fahafatesana aza.[Na: roahina] » (Ohabolana 14:32)
« Mandry tsara ao am-pon'ny manan-tsaina ny fahendrena; Fa ny an'ny adala kosa dia miharihary. » (Ohabolana 14:33)
« Ny fahamarinana manandratra ny firenena; Fa ny ota kosa dia fahafaham-baraka amin'ny olona » (Ohabolana 14:34)
« Ny fankasitrahan'ny mpanjaka dia amin'ny mpanompo hendry; Fa ny fahatezerany kosa amin'ny manao izay mahamenatra. » (Ohabolana 14:33)
« Ny famaliana mora dia mampianina ny fahatezerana mafy; Fa ny teny maharary mahatonga fahasosorana. » (Ohabolana 15:1)
« Ny lelan'ny hendry mampiseho fahalalana tsara; Fa ny vavan'ny adala miboiboika fahadalana. » (Ohabolana 15:2)
« Ny mason'i Jehovah amin'izao rehetra izao, Mijery ny ratsy fanahy sy ny tsara fanahy. » (Ohabolana 15:3)
« Ny teny* malemy dia hazon'aina; Fa ny vava ratsy mandratra ny fanahy.[Heb. lela] » (Ohabolana 15:4)
« Ny adala maniratsira ny famaizan-drainy; Fa izay mitandrina ny fananarana no hita ho hendry. » (Ohabolana 15:5)
« Ao an-tranon'ny marina misy harena be; Fa ny fitomboan'ny haren'ny ratsy fanahy dia misy loza. » (Ohabolana 15:6)
« Ny molotry ny hendry mampiely fahendrena; Fa tsy mba toy izany ny fon'ny adala. » (Ohabolana 15:7)
« Ny fanatitry ny ratsy fanahy dia fahavetavetana eo imason'i Jehovah; Fa ny fivavaky ny marina no sitrany. » (Ohabolana 15:8)
« Fahavetavetana eo imason'i Jehovah ny lalan'ny ratsy fanahy; Fa izay fatra-panaraka ny fahamarinana no tiany. » (Ohabolana 15:9)
« Famaizana mafy no hihatra amin'izay mivily lalana. Eny, izay mankahala anatra dia ho faty. » (Ohabolana 15:10)
« Ny fiainan-tsi-hita* sy ny fandringanana aza dia miharihary eo anatrehan'i Jehovah, Koa mainka ny fon'ny zanak'olombelona![Heb. Sheola] » (Ohabolana 15:11)
« Tsy tian'ny mpaniratsira izay mananatra azy, Ary tsy mety manatona ny hendry izy. » (Ohabolana 15:12)
« Ny fo ravoravo mahamiramirana ny tarehy; Fa ny alahelon'ny fo mahareraka ny fanahy. » (Ohabolana 15:13)
« Ny fon'ny manan-tsaina mitady fahendrena; Fa ny vavan'ny adala mankamamy ny fahadalana. » (Ohabolana 15:14)
« Ratsy avokoa ny andron'ny ory; Fa ny faharavoravoam-po dia fanasana mandrakariva. » (Ohabolana 15:15)
« Aleo ny kely misy ny fahatahorana an'i Jehovah Toy izay harena be misy ahiahy. » (Ohabolana 15:16)
« Aleo sakafo anana ampian-tsetsetra* Toy izay omby mifahy asian-dromoromo**. [*Heb. fitiavana][**Heb. fankahalana] » (Ohabolana 15:17)
« Izay malaky tezitra manetsika ady; Fa izay mahatsindry fo mampitsahatra fifandirana. » (Ohabolana 15:18)
« Ny lalan'ny malaina dia toy ny fefy tsilo Fa ny lalamben'ny marina dia voalamina tsara. » (Ohabolana 15:19)
« Ny zanaka hendry mahafaly ny rainy; Fa ny adala manao tsinontsinona an-dreniny. » (Ohabolana 15:20)
« Ny fahadalana dia fifalian'ny tsy ampy saina; Fa ny manan-tsaina kosa mizotra mahitsy » (Ohabolana 15:21)
« Ho foana ny fikasana, raha tsy misy mpisaina; Fa raha maro ny mpanolo-tsaina, dia tanteraka izany. » (Ohabolana 15:22)
« Faly ny olona, raha mahavaly tsara ny vavany, Ary endrey ny hatsaran'ny teny atao amin'izay andro mahamety azy! » (Ohabolana 15:23)
« Làlan'aina ho any ambony no alehan'ny hendry, Hanalavirany ny fiainan-tsi-hita* any ambany,[Heb. Sheola] » (Ohabolana 15:24)
« Ravan'i Jehovah ny tranon'ny mpiavonavona; Fa ny fari-tanin'ny mpitondra-tena aoriny mafy. » (Ohabolana 15:25)
« Fahavetavetana eo imason'i Jehovah ny hevi-dratsy; Fa madio ny* teny mahafinaritra.[Na: Fa ny madio manao] » (Ohabolana 15:26)
« Izay fatra-pila harena dia mampidi-doza amin'ny ankohonany; Fa izay mankahala kolikoly no ho velona. » (Ohabolana 15:27)
« Ny fon'ny marina mihevitra vao mamaly; Fa ny vavan'ny ratsy fanahy kosa miboiboika faharatsiana. » (Ohabolana 15:28)
« Jehovah dia lavitra ny ratsy fanahy; Fa ny fivavaky ny marina no henoiny. » (Ohabolana 15:29)
« Ny tarehy miramirana* mahafaly ny fo; Ary ny filazan-tsoa mamelombelona ny taolana.[Heb. Ny fahazavan'ny maso] » (Ohabolana 15:30)
« Ny sofina izay mihaino anatra mahavelona Dia miara-mitoetra amin'ny hendry. » (Ohabolana 15:31)
« Izay mandà anatra dia manary tena; Fa izay mihaino ny fananarana no mahazo fahalalana. » (Ohabolana 15:32)
« Ny fahatahorana an'i Jehovah dia fananarana mampahahendry; Ary ny fanetren-tena mialoha ny fisandratana. » (Ohabolana 15:33)
« Ny fikasan'ny fo no amin'ny olona; Fa ny famalian'ny lela dia avy amin'i Jehovah. » (Ohabolana 16:1)
« Ataon'ny olona ho madio avokoa ny lalana rehetra alehany; Fa Jehovah ihany no mpandanja ny fanahy. » (Ohabolana 16:2)
« Ankino amin'i Jehovah ny asanao, Dia ho lavorary izay kasainao. » (Ohabolana 16:3)
« Ny zavatra rehetra nataon'i Jehovah dia samy misy antony avokoa; Eny, ny ratsy fanahy koa aza dia nataony ho amin'ny andro hahitan-doza. » (Ohabolana 16:4)
« Fahavetavetana eo imason'i Jehovah izay rehetra miavonavona am-po, Azo itompoana tokoa fa* tsy maintsy hampijalina izy.[Heb. Azo ifandraisan-tanana; na: Hatramin'ny taranaka fara mandimby dia] » (Ohabolana 16:5)
« Ny famindram-po sy ny fahamarinana no avotra amin'ny heloka; Ary ny fahatahorana an'i Jehovah no analavirana ny ratsy. » (Ohabolana 16:6)
« Raha sitrak'i Jehovah ny alehan'ny olona, Na dia ny fahavalony aza dia hampihavaniny aminy. » (Ohabolana 16:7)
« Aleo ny kely omban'ny fahamarinana Toy izay ny harem-bevava azo amin'ny tsy rariny. » (Ohabolana 16:8)
« Ny fon'ny olona mihevitra tsara ny halehany; Fa Jehovah ihany no mahalavorary ny diany. » (Ohabolana 16:9)
« Ny teny marina dia eo amin'ny molotry ny mpanjaka, Ary tsy diso teny izy, raha mitsara. » (Ohabolana 16:10)
« An'i Jehovah ny fandanjana sy ny mizana marina, Avy aminy* avokoa ireo vato rehetra an-kitapo.[Heb. Asany] » (Ohabolana 16:11)
« Fahavetavetana eo imason'ny mpanjaka ny fanaovan-dratsy; Fa fahamarinana no iorenan'ny seza fiandrianana. » (Ohabolana 16:12)
« Sitraky ny mpanjaka ny molotra marina, Ary izay miteny mahitsy no tiany. » (Ohabolana 16:13)
« Ny fahatezeran'ny mpanjaka dia iraky ny fahafatesana. Fa ny olon-kendry mampionona izany. » (Ohabolana 16:14)
« Amin'ny fahamiramiranan'ny tarehin'ny mpanjaka dia misy fiainana, Ary ny fankasitrahany dia toy ny rahona amin'ny fararano. » (Ohabolana 16:15)
« Tsara ny mahazo fahendrena noho ny volamena, Ary tsara ny mahazo fahalalana noho ny volafotsy. » (Ohabolana 16:16)
« Ny manalavitra ny ratsy no lalamben'ny marina, Ary izay mitandrina ny alehany no miaro ny ainy*.[Na: fanahiny] » (Ohabolana 16:17)
« Ny fiavonavonana mialoha ny fahasimbana, Ary ny fanahy mirehareha mialoha ny fahalavoana. » (Ohabolana 16:18)
« Tsara ny malemy fanahy ao amin'izay manetry tena Noho ny mizara babo amin'izay miavonavona. » (Ohabolana 16:19)
« Izay mandinika ny teny no hahita soa; Ary izay matoky an'i Jehovah no ho sambatra. » (Ohabolana 16:20)
« Izay hendry am-po dia lazaina hoe manan-tsaina, Ary ny hamamian'ny molotra mampandroso fahendrena. » (Ohabolana 16:21)
« Loharanon'aina ny fahazavan-tsaina amin'izay manana izany; Fa ny famaizana ataon'ny adala dia fahadalana ihany. » (Ohabolana 16:22)
« Ny fon'ny hendry mahahendry ny vavany Sady manampy fahendrena eo amin'ny molony. » (Ohabolana 16:23)
« Toho-tantely ny teny mahafinaritra, Ka sady mamin'ny fanahy no mahatsara ny taolana. » (Ohabolana 16:24)
« Misy lalana ataon'ny olona ho mahitsy, Kanjo lalana mivarina any amin'ny fahafatesana no iafarany. » (Ohabolana 16:25)
« Ny fahanoanan'ny mpiasa dia mampiasa azy*, Fa ny tendany** no manesika azy.[*Heb. miasa ho azy][**Heb. vavany] » (Ohabolana 16:26)
« Ny ratsy fanahy mihady lavaka fanimbana, Sady misy toy ny afo mahamay eo amin'ny molony. » (Ohabolana 16:27)
« Ny mpivadibadika mamafy ady; Ary ny mpibitsibitsika mampisaraka ny tena mpisakaiza. » (Ohabolana 16:28)
« Ny lozabe mitaona ny namany Ka mitarika azy amin'ny lalana tsy tsara. » (Ohabolana 16:29)
« Izay manakimpy ny masony hieritreritra ny ratsy Sady manaikitraiki-molotra dia efa mikasa hanao ratsy. » (Ohabolana 16:30)
« Satroboninahitra tsara tarehy ny volofotsy, Ao amin'ny lalan'ny fahamarinana no ahazoana azy. » (Ohabolana 16:31)
« Tsara ny mahatsindry fo noho ny mahery, Ary izay mahazaka ny fanahiny noho izay mahafa-bohitra. » (Ohabolana 16:32)
« Ny filokana dia atsipy ao am-pofoany; Fa avy amin'i Jehovah ihany no isehoan'ny fitsarany. » (Ohabolana 16:33)
« Tsara ny sombi-mofo maina misy fiadanana Noho ny trano feno hena misy fifandirana. » (Ohabolana 17:1)
« Ny mpanompo hendry dia hanapaka ny zanaka manao izay mahamenatra Sady hizara lova amin'ny mpirahalahy. » (Ohabolana 17:2)
« Ny memy ho an'ny volafotsy, ary ny fatana fandrendrehana ho an'ny volamena; Fa Jehovah ihany no Mpamantatra ny fo. » (Ohabolana 17:3)
« Ny mpanao ratsy mampandry sofina amin'ny molotra mandainga; Ary ny mpandainga mihaino ny lela mampidi-doza. » (Ohabolana 17:4)
« Izay mihomehy ny malahelo manala baraka ny Mpanao azy; Ary izay faly amin'ny fahorian'ny sasany dia tsy maintsy hampijalina. » (Ohabolana 17:5)
« Satroboninahitry ny antitra ny zafiny; Ary voninahitry ny zanaka ny rainy. » (Ohabolana 17:6)
« Ny teny jadona tsy tandrifiny halahatry ny adala, Koa mainka fa tsy tokony ho an'ny zanak'andriana ny molotra mandainga. » (Ohabolana 17:7)
« Ny kolikoly dia toy ny vato soa eo imason'izay mahazo azy, Ka na aiza na aiza alehany dia ambinina ihany. » (Ohabolana 17:8)
« Izay te-ho be fitiavana dia manaron-keloka; Fa izay mamohafoha teny mampisaraka ny tena mpisakaiza. » (Ohabolana 17:9)
« Ny anatra dia manan-kery kokoa amin'ny hendry Noho ny kapoka injato amin'ny adala. » (Ohabolana 17:10)
« Ny maditra dia fatra-pitady ny ratsy, Ka dia iraka lozabe no irahina hamely azy. » (Ohabolana 17:11)
« Aleo mifanena amin'ny bera very anaka Toy izay amin'ny adala feno hadalana. » (Ohabolana 17:12)
« Izay mamaly ratsy ny soa, Ny ratsy tsy hiala ao an-tranony. » (Ohabolana 17:13)
« Ny fiandohan'ny ady dia toy ny manata-drano, Koa ilaozy ny fifandirana, dieny tsy mbola mifandramatra. » (Ohabolana 17:14)
« Izay manamarina ny meloka, na izay manameloka ny marina,Dia samy fahavetavetana eo imason'i Jehovah. » (Ohabolana 17:15)
« Hatao inona re ity vola an-tànan'ny adala? Hamidy fahendrena va? tsy manan-tsaina izy. » (Ohabolana 17:16)
« Izay tena sakaiza tokoa dia tia amin'ny andro rehetra, Sady miseho* ho rahalahy hamonjy amin'ny fahoriana.[Heb. ateraka] » (Ohabolana 17:17)
« Olona tsy ampy saina izay mifandray tanana Hiantoka eo anatrehan'ny sakaizany. » (Ohabolana 17:18)
« Izay tia ady dia tia heloka; Ary izay manao vavahady avo mitady fahasimbana. » (Ohabolana 17:19)
« Izay madi-po tsy hahita soa; Ary izay manana lela mandainga hivarina any amin'ny loza. » (Ohabolana 17:20)
« Izay miteraka adala hahazo alahelo; Ary ny rain'ny adala tsy ho faly. » (Ohabolana 17:21)
« Ny fo ravoravo mahasalama tsara; Fa ny fanahy kivy mahamaina ny taolana. » (Ohabolana 17:22)
« Ny ratsy fanahy mandray kolikoly avy any anaty lamba Ho entiny mamadika ny rariny. » (Ohabolana 17:23)
« Eo anoloan'ny manan-tsaina ny fahendrena; Fa ny mason'ny adala dia mibirioka any amin'ny faran'ny tany. » (Ohabolana 17:24)
« Ny zanaka adala mampalahelo ny rainy Sady fahoriana mangidy amin'ny reniny niteraka azy. » (Ohabolana 17:25)
« Tsy mety raha mampijaly ny marina, Na mamely ny manan-kaja noho ny fahamarinany*.[Na: tsy amin'ny rariny] » (Ohabolana 17:26)
« Izay mahafihim-bava no manam-pahalalana; Ary izay mahatsindry fo no manan-tsaina. » (Ohabolana 17:27)
« Na ny adala aza, raha tsy miteny, dia atao ho hendry, Ary izay mahafihim-bava dia toa manan-tsaina. » (Ohabolana 17:28)
« Izay mitokana ho azy dia mitady ny mahafinaritra ny tenany ihany, Misafoaka manohitra izay hevitra mahasoa rehetra izy. » (Ohabolana 18:1)
« Ny adala tsy mba finaritra amin'ny fahalalana, Fa ta-haneho izay ao am-pony. » (Ohabolana 18:2)
« Raha avy ny ratsy fanahy, dia avy ny fanamavoana; Ary miaraka amin'ny fahafaham-baraka ny henatra. » (Ohabolana 18:3)
« Rano lalina ny teny aloaky ny vavan'ny olona, Ary rano miboiboika ny loharanon'ny fahendrena, » (Ohabolana 18:4)
« Tsy mety raha manohana ny ratsy fanahy Handresy ny marina amin'ny fitsarana. » (Ohabolana 18:5)
« Ny molotry ny adala manatona ny fifandirana, Ary ny vavany mihantsy kapoka. » (Ohabolana 18:6)
« Ny vavan'ny adala no fandringanana azy, Ary ny molony ihany no fandriky ny fanahiny. » (Ohabolana 18:7)
« Ny tenin'ny mpifosafosa dia toy ny hanim-py Ka mikorotsaka ao anaty kibo indrindra. » (Ohabolana 18:8)
« Ary izay malaina amin'ny asany Dia rahalahin'ny mpanimba. » (Ohabolana 18:9)
« Ny anaran'i Jehovah dia tilikambo mafy; Ny marina miezaka ho ao aminy ka voavonjy*.[Heb. atao amin'ny avo] » (Ohabolana 18:10)
« Ny haren'ny manan-karena no vohiny mafy, Ary raha araka ny fiheviny, dia toa manda avo izany. » (Ohabolana 18:11)
« Ny fireharehan'ny fon'ny olona mialoha ny fahasimbana; Fa ny fanetren-tena kosa mialoha ny voninahitra. » (Ohabolana 18:12)
« Izay mamaly teny mbola tsy re, Dia hadalana sy henatra ho azy izany. » (Ohabolana 18:13)
« Ny faharariany dia zakan'ny fanahin'ny olona ihany; Fa ny fanahy kivy, iza no mahazaka izany? » (Ohabolana 18:14)
« Ny fon'ny manan-tsaina mahazo fahalalana; Ary ny sofin'ny hendry mitady izany. » (Ohabolana 18:15)
« Ny fanomezan'ny olona dia mahalalaka ny alehany, Hahatonga azy eo anatrehan'ny lehibe. » (Ohabolana 18:16)
« Izay mandahatra aloha no toa marina; Fa nony avy kosa ny an-daniny, dia mamaly ny teniny. » (Ohabolana 18:17)
« Ny filokana mampitsahatra ady Ary mampisaraka ny samy mahery. » (Ohabolana 18:18)
« Ny mampionona ny rahalahy voaisy ratsy dia sarotra noho ny manafaka vohitra mafy, Ary ny fifandirana aminy dia tahaka ny hidin'ny lapan'ny mpanjaka. » (Ohabolana 18:19)
« Ny vokatry ny vavan'ny olona no mahavoky soa azy; Eny, ny vokatry ny molony no mahavoky azy. » (Ohabolana 18:20)
« Ny mahafaty sy ny mahavelona samy hain'ny lela, Koa izay manarana azy dia hihinana ny vokany. » (Ohabolana 18:21)
« Izay lehilahy mahazo vady dia mahazo zava-tsoa Sady mahita sitraka amin'i Jehovah. » (Ohabolana 18:22)
« Fitarainana no ataon'ny malahelo; Nefa ny manan-karena kosa dia mamaly mahery. » (Ohabolana 18:23)
« Izay maro sakaiza tsy maintsy tra-pahoriana*; Fa misy sakaiza tia, izay mifikitra noho ny rahalahy aza.[Na: tsy maintsy hita fa ratsy] » (Ohabolana 18:24)
« Tsara ny malahelo mandeha tsy misy tsiny Noho izay mandainga amin'ny molony sady adala. » (Ohabolana 19:1)
« Tsy tsara raha tsy manam-pahalalana ny fanahy; Ary izay miezaka mosalahy dia ho diso lalana. » (Ohabolana 19:2)
« Ny fahadalan'ny olona no mahasimba ny alehany, Ka amin'i Jehovah no sosotra ny fony. » (Ohabolana 19:3)
« Ny harena mahamaro sakaiza; Fa ny malahelo afoin'ny sakaizany. » (Ohabolana 19:4)
« Ny vavolombelona mandainga tsy ho afa-tsiny, Ary izay mamoaka lainga tsy ho afa-miala. » (Ohabolana 19:5)
« Maro no mandambolambo andriana; Ary ny olona rehetra samy misakaiza amin'izay mpanome zavatra. » (Ohabolana 19:6)
« Ny malahelo dia halan'ny rahalahiny rehetra, Koa mainka fa ny sakaizany tsy hanalavitra azy va? Manandrandra amin'ny teny tsy misy* izy.[Heb. manenjika teny tsy misy] » (Ohabolana 19:7)
« Izay mihary fahendrena no tia ny tenany, Ary izay mitandrina fahalalana hahita soa. » (Ohabolana 19:8)
« Ny vavolombelona mandainga tsy maintsy hampijalina, Ary ny miteny lainga ho very. » (Ohabolana 19:9)
« Ny ho velona amin'ny fahafinaretana dia tsy tandrifiny ho an'ny adala, Koa mainka izay hanapahan'ny mpanompo ny zanak'andriana. » (Ohabolana 19:10)
« Ny fahendren'ny olona manindry ny fahatezerany, Ary voninahitra ho azy ny tsy mamaly fahadisoana. » (Ohabolana 19:11)
« Ny fahatezeran'ny mpanjaka dia toy ny fieron'ny liona tanora: Fa ny fitiany kosa toy ny ando amin'ny ahitra. » (Ohabolana 19:12)
« Ny zanaka adala mahabe fahoriana ny rainy; Ary ny ady ataon'ny vehivavy dia toy ny rano mitete mandrakariva. » (Ohabolana 19:13)
« Trano sy harena no lova avy amin'ny ray; Fa ny vady hendry kosa dia avy amin'i Jehovah. » (Ohabolana 19:14)
« Ny hakamoana mahasondrian-tory, Ary ho mosarena ny olona malaina. » (Ohabolana 19:15)
« Izay mitandrina ny didy mitandrina ny ainy*; Fa izay tsy mihevitra ny alehany dia ho faty.[Na: ny fanahiny] » (Ohabolana 19:16)
« Izay miantra ny malahelo dia mampisambotra an'i Jehovah, Ary izay nomeny dia honerany kosa. » (Ohabolana 19:17)
« Faizo ny zanakao, fa mbola misy azo antenaina ihany, Nefa aza dia entim-po loatra, fandrao mahafaty azy. » (Ohabolana 19:18)
« Ny lozabe tsy maintsy hampijalina; Ary na dia vonjenao aza izy, dia mbola hanahirana anao ihany indray. » (Ohabolana 19:19)
« Henoy ny saina atolotra, ary raiso ny fananarana, Mba ho hendry ianao amin'izay hiafaranao*.[Na: any aoriana] » (Ohabolana 19:20)
« Maro ny hevitra ao am-pon'ny olona; Fa ny fisainan'i Jehovah no haharitra. » (Ohabolana 19:21)
« Fifaliana amin'ny olona ny manisy soa; Ary aleo ho malahelo toy izay ho mpandainga. » (Ohabolana 19:22)
« Ny fahatahorana an'i Jehovah no ahazoana fiainana; Izay manana izany tsy mba handry fotsy sady tsy hiharan-doza. » (Ohabolana 19:23)
« Ny malaina dia mangarona ny eo an-dovia amin'ny tànany, Nefa ny mampakatra azy ho amin'ny vavany dia tsy zakany. » (Ohabolana 19:24)
« Kapohy ny mpaniratsira, dia ho hendry ny kely saina; Ary anaro ny manan-tsaina, dia hahalala fahendrena izy. » (Ohabolana 19:25)
« Izay mitohatoha amin-drainy sy mandroaka ny reniny Dia zanaka mahamenatra sy mahafa-baraka. » (Ohabolana 19:26)
« Anaka, mitsahara tsy hihaino anatra Izay mampanalavitra anao ny tenin'ny fahalalana*.[Na: Anaka, raha dia minia manalavitra ny tenin'ny fahalalana ianao, Dia mitsahara tsy hihaino anatra] » (Ohabolana 19:27)
« Ny vavolombelona ratsy maniratsira ny fitsarana; Ary ny vavan'ny ratsy fanahy mitelina ny ratsy. » (Ohabolana 19:28)
« Vonona ho amin'ny mpaniratsira ny fanamelohana, Ary ny kapoka ho amin'ny lamosin'ny adala. » (Ohabolana 19:29)
« Mpaniratsira ny divay, ary mpitabataba ny toaka, Koa izay miraikiraiky azon'izany dia tsy hendry. » (Ohabolana 20:1)
« Ny fampitahoran'ny mpanjaka dia toy ny fieron'ny liona tanora; Izay mampahatezitra azy dia mankahà-doza hihatra amin'ny ainy, » (Ohabolana 20:2)
« Voninahitry ny olona ny hanalavitra ny ady; Fa ny adala rehetra kosa misafoaka. » (Ohabolana 20:3)
« Ny malaina tsy mety miasa amin'ny ririnina*, Ka dia hangataka izy raha fararano, fa tsy hahazo.[Na: noho ny ririnina; na: noho ny haben'ny vokatra] » (Ohabolana 20:4)
« Rano lalina ny hevitra ao am-pon'ny olona; Fa izay manan-tsaina dia mahay manovo azy ihany, » (Ohabolana 20:5)
« Maro ny olona samy midera ny soa ataon'ny tenany avy; Fa izay olo-mahatoky, iza moa no mahita azy? » (Ohabolana 20:6)
« Izay olona marina mandeha amin'ny fahitsiany Sambatra ny zanany mandimby azy. » (Ohabolana 20:7)
« Mipetraka eo amin'ny seza fitsarana ny mpanjaka, Ka mikororoka manaisotra ny ratsy rehetra ny masony. » (Ohabolana 20:8)
« Iza no mahazo manao hoe: Efa nahadio ny foko aho Ka madio tsy manana ota? » (Ohabolana 20:9)
« Ny vato mizana samy hafa sy ny vata famarana samy hafa Dia samy fahavetavetana eo imason'i Jehovah. » (Ohabolana 20:10)
« Na dia ny zaza aza dia mampiseho amin'ny fanaony Na madio sy mahitsy ny fitondran-tenany. » (Ohabolana 20:11)
« Ny sofina mandre sy ny maso mahita Dia samy nataon'i Jehovah avokoa. » (Ohabolana 20:12)
« Aza tia torimaso ianao, fandrao tonga malahelo; Ahirato ny masonao, dia ho voky hanina ianao. » (Ohabolana 20:13)
« Ratsy! ratsy! hoy ny mpividy; Kanjo nony lasa izy, dia mandoka tena. » (Ohabolana 20:14)
« Ao ihany ny volamena sy ny voahangy* betsaka; Fa ny molotra misy fahalalana no ravaka soa.[Na: perla] » (Ohabolana 20:15)
« Alao ny lambany, fa efa niantoka olon-kafa izy, Ary tano ho solon'ny vahiny* niantohany.[Na: vahiny janga] » (Ohabolana 20:16)
« Mamin'ny olona ny hanina azo amin'ny fitaka; Kanjo ho feno fasika ny vavany any am-parany. » (Ohabolana 20:17)
« Ny hevitra rehetra dia aorin'ny fisainana, Ary ny fahaizana mandamina tsara no entonao miady. » (Ohabolana 20:18)
« Izay mandehandeha manaratsy dia manambara ny hevitra afenina, Koa aza miraharaha amin'izay mibedibedy foana. » (Ohabolana 20:19)
« Izay manozona ny rainy na ny reniny, Dia ho faty ao amin'ny alim-pito ny jirony. » (Ohabolana 20:20)
« Ny harena malaky azo foana* eo am-boalohany Dia tsy hotahina any am-parany.[Na: mahamahimahina] » (Ohabolana 20:21)
« Aza manao hoe: Hamaly ny ratsy nataony aho; Fa andraso Jehovah, fa Izy no hamonjy anao. » (Ohabolana 20:22)
« Fahavetavetana eo imason'i Jehovah ny vato samy hafa, Ary ny mizana mandainga dia tsy tsara. » (Ohabolana 20:23)
« Avy amin'i Jehovah ny dian'ny olona, Ary hataon'izay olombelona ahoana no hahafantatra ny lalany? » (Ohabolana 20:24)
« Fandrika amin'ny olona ny malaky manao hoe: Zavatra masina ity; Ka nony vita ny voady, vao mamototra. » (Ohabolana 20:25)
« Ny mpanjaka hendry mikororoka manaisotra ny ratsy fanahy Sady mitarika ny kodia fivelezana eo amboniny. » (Ohabolana 20:26)
« Jiron'i Jehovah ny fanahin'ny olona, Itsilovana ny efitrefitra rehetra ao am-po. » (Ohabolana 20:27)
« Famindram-po sy fahamarinana no miaro ny mpanjaka, Ary ampitoeriny amin'ny famindram-po ny seza fiandrianany. » (Ohabolana 20:28)
« Voninahitry ny zatovo ny fahatanjahany, Ary ravaky ny anti-panahy ny volo fotsy. » (Ohabolana 20:29)
« Ny fampangirifiriana* dia mahafaka ny faharatsiana, Ary ny kapoka mahadio ny efitrefitra ao an-kibo.[Heb. ratra avy amin'ny kapoaka] » (Ohabolana 20:30)
« Rano velona eo an-tànan'i Jehovah ny fon'ny mpanjaka, Ka tarihiny amin'izay tiany. » (Ohabolana 21:1)
« Ataon'ny olona ho marina avokoa ny lalana rehetra alehany; Fa Jehovah ihany no Mpandanja ny fo. » (Ohabolana 21:2)
« Ny hanao izay marina sy mahitsy No sitrak'i Jehovah mihoatra noho ny fanatitra alatsa-drà. » (Ohabolana 21:3)
« Ny fiandranandran'ny maso sy ny fiavonavon'ny fo Izay jiron*'ny ratsy fanahy dia ota.[Na: asan'] » (Ohabolana 21:4)
« Ny hevitry ny mazoto dia mampanan-karena; Fa ny maimaika rehetra dia halahelo ihany. » (Ohabolana 21:5)
« Ny fahazoan-karena amin'ny lela mandainga Dia fofonaina mihelina ho an'izay mitady fahafatesana. » (Ohabolana 21:6)
« Ny fitohatohan'ny ratsy fanahy hamongotra azy, Satria mandà tsy hanao izay marina izy. » (Ohabolana 21:7)
« Miolikolika ny lalan'ny mavesa-keloka; Fa mahitsy ny ataon'ny madio. » (Ohabolana 21:8)
« Aleo mitoetra eo an-joron'ny tampon-trano Toy izay hiray trano amin'ny vehivavy tia ady. » (Ohabolana 21:9)
« Ny fanahin'ny ratsy fanahy maniry ny ratsy, Ka na dia ny havany aza tsy mahita fitia eo imasony. » (Ohabolana 21:10)
« Raha ampijalina ny mpaniratsira, dia ho hendry ny kely saina; Ary raha toroan-kevitra ny hendry, dia hahazo fahalalana izy. » (Ohabolana 21:11)
« Ny Iray Marina no mandinika ny tranon'ny ratsy fanahy Ka mamarina azy ho amin'ny loza. » (Ohabolana 21:12)
« Izay manentsin-tadiny amin'ny fitarainan'ny malahelo, Dia mba hitaraina kosa izy, fa tsy hohenoina. » (Ohabolana 21:13)
« Ny fanomezana mangingina mampionona ny fahatezerana, Ary ny kolikoly amin'ny takona mampitsahatra ny fahavinirana mafy. » (Ohabolana 21:14)
« Fifalian'ny marina ny hanao araka ny rariny; Fa zava-mahatahotra ny mpanao ratsy kosa izany. » (Ohabolana 21:15)
« Ny olona izay mivily miala amin'ny lalan'ny fahendrena Dia hitoetra ao amin'ny fivorian'ny fanahin'ny maty. » (Ohabolana 21:16)
« Izay tia fanaranam-po dia olona halahelo, Eny, izay tia divay sy diloilo tsy mba hanan-karena. » (Ohabolana 21:17)
« Ny ratsy fanahy dia ho avotry ny marina, Ary ny mpivadika ho solon'ny mahitsy. » (Ohabolana 21:18)
« Aleo mitoetra any an-efitra Toy izay amin'ny vehivavy tia ady sady foizina. » (Ohabolana 21:19)
« Harena mahafinaritra sy diloilo no ao amin'ny tranon'ny hendry; Fa ny adala mandany azy. » (Ohabolana 21:20)
« Izay fatra-panaraka fahamarinana sy famindram-po Dia hahazo fiainana sy fahamarinana ary voninahitra. » (Ohabolana 21:21)
« Ny hendry mananika ny vohitry ny mahery Ka mandrodana ny fiarovana mafy izay itokiany. » (Ohabolana 21:22)
« Izay miambina ny vavany sy ny lelany Dia miaro ny fanahiny tsy ho azom-pahoriana. » (Ohabolana 21:23)
« Izay mirehareha sy miavonavona no atao hoe mpaniratsira, Dia izay olona fatra-piavonavona. » (Ohabolana 21:24)
« Ny fanirian'ny malaina hahafaty azy, Satria ny tànany tsy mety miasa tsinona; » (Ohabolana 21:25)
« Maniry fatratra mandritra ny andro izy; Fa ny marina kosa manome ka tsy mba mahihitra. » (Ohabolana 21:26)
« Ny fanatitry ny ratsy fanahy dia fahavetavetana, Ka indrindra raha amin'ny sain-dratsy no itondrany azy. » (Ohabolana 21:27)
« Ho faty ny vavolombelona mandainga; Fa izay mihaino dia hiteny mandrakariva. » (Ohabolana 21:28)
« Ny ratsy fanahy mampiseho ny fahasahisahiany amin'ny tarehiny; Fa ny marina kosa dia mihevitra izay halehany. » (Ohabolana 21:29)
« Tsy misy fahendrena, na fahalalana, Na fisainana mahaleo an'i Jehovah. » (Ohabolana 21:30)
« Voaomana ny soavaly ho amin'ny andro iadiana; Fa an'i Jehovah ihany ny fandresena. » (Ohabolana 21:31)
« Aleo ho tsara laza toy izay ho be harena, Ary tsara ny fitia noho ny volafotsy sy ny volamena. » (Ohabolana 22:1)
« Mihaona ny manan-karena sy ny malahelo; Fa Jehovah no Mpanao azy roa tonta. » (Ohabolana 22:2)
« Ny mahira-tsaina mahatsinjo ny loza ka miery; Fa ny kely saina kosa mandroso ka voa. » (Ohabolana 22:3)
« Ny valin'ny fanetren-tena sy ny fahatahorana an'i Jehovah Dia harena sy voninahitra ary fiainana. » (Ohabolana 22:4)
« Tsilo sy fandrika no amin'ny alehan'ny maditra; Fa izay te-hiaro ny ainy dia manalavitra izany. » (Ohabolana 22:5)
« Zaro amin'izay lalana tokony halehany ny zaza, Ka na rehefa antitra aza izy, dia tsy hiala amin'izany. » (Ohabolana 22:6)
« Ny manan-karena dia manapaka ny malahelo, Ary izay misambotra dia mpanompon'ny mampisambotra. » (Ohabolana 22:7)
« Izay mamafy heloka dia hijinja fahoriana, Ary ho levona ny tsorakazon'ny fahatezerany. » (Ohabolana 22:8)
« Izay manana maso miantra hotahina, Satria anomezany ho an'ny malahelo ny haniny. » (Ohabolana 22:9)
« Roahy ny mpaniratsira, dia ho afaka ny fifandirana, Eny, hitsahatra ny ady sy ny fahafaham-baraka. » (Ohabolana 22:10)
« Izay tia fahadiovam-po, dia milaza soa ny molony. Sady sakaizan'ny mpanjaka izy. » (Ohabolana 22:11)
« Ny mason'i Jehovah miaro ny manam-pahalalana; Fa ny tenin'ny mpivadika dia foanany. » (Ohabolana 22:12)
« Hoy ny malaina: Misy liona any ivelany; Ho fatin'ny sasany any an-dalambe aho. » (Ohabolana 22:13)
« Ny vavan'ny vehivavy jejo* dia lavaka lalina; Izay voaozon'i Jehovah no ho latsaka ao.[Heb. vehivavy tsy vadiny] » (Ohabolana 22:14)
« Miraikitra amin'ny fon'ny zaza ny hadalana; Fa ny tsorakazo famaizana no hampanalavitra izany aminy. » (Ohabolana 22:15)
« Izay mampahory ny malahelo dia mampitombo ny hareny; Fa izay manome ho an'ny manana kosa dia mampihena ny hareny. » (Ohabolana 22:16)
« [Ohabolana ny amin'ny fahamarinana sy ny fitondran-tenan'ny hendry] Atongilano ny sofinao, ka henoy ny tenin'ny hendry, Ary ampitandremo ny fahalalako ny fonao; » (Ohabolana 22:17)
« Fa mahafinaritra raha voatahirinao ao an-kibonao izany, Koa aoka samy ho eo amin'ny molotrao. » (Ohabolana 22:18)
« Hianao dia ianao no nampahafantariko izany, Mba hitokianao amin'i Jehovah. » (Ohabolana 22:19)
« Tsy efa nanoratra zava-tsoa ho anao va aho, Izay misy hevitra tsara sy fahalalana, » (Ohabolana 22:20)
« Mba hampahafantariko ny fahamarinan'ny teny mahatoky ianao, Sy hahazoanao teny holazaina amin'izay naniraka anao? » (Ohabolana 22:21)
« Aza manosihosy ny malahelo, saingy malahelo izy; Ary aza dia manifakifa ny ory eo am-bavahady; » (Ohabolana 22:22)
« Fa Jehovah anie ka hisolo vava azy amin'ny adiny. Ary hanimba ny ain'izay manimba azy. » (Ohabolana 22:23)
« Aza misakaiza amin'ny olona mora tezitra, Ary aza miara-dia amin'ny olona foizina, » (Ohabolana 22:24)
« Fandrao ianao mianatra ny fanaony Ka mahazo fandrika ho an'ny ainao. » (Ohabolana 22:25)
« Aza mety ho isan'ny mifandray tanana, Na izay mianto-trosa; » (Ohabolana 22:26)
« Raha tsy manan-kaloa ianao, Nahoana no dia halainy ny lafika andrianao? » (Ohabolana 22:27)
« Aza manakisaka ny fari-tany ela, Izay naorin'ny razanao. » (Ohabolana 22:28)
« Mahita olona mailaka amin'ny raharahany va ianao? Eo anatrehan'ny mpanjaka no hitsanganany, Fa tsy hitsangana eo anatrehan'ny olona ambany izy. » (Ohabolana 22:29)
« Raha mipetraka hiara-komana amin'ny mpanapaka ianao, Dia hevero tsara izay eo anatrehanao*,[Na: anoloanao] » (Ohabolana 23:1)
« Ka andraso antsy ny tendanao, Raha dia liana loatra ianao. » (Ohabolana 23:2)
« Aza mitsiriritra ny hanim-piny, Fa hani-mamitaka izany. » (Ohabolana 23:3)
« Aza manasa-tena hanan-karena, Aza entina amin'izany ny fahendrenao. » (Ohabolana 23:4)
« Moa hampanarahinao azy va ny masonao, nefa tsy ao intsony izy? Fa maniry elatra tokoa izy Ka manidina toy ny voromahery ho eny amin'ny lanitra. » (Ohabolana 23:5)
« Aza homana ny mofon'izay ratsy fijery, Ary aza mitsiriritra ny hanim-piny; » (Ohabolana 23:6)
« Fa tahaka ny heviny ao am-pony ihany no toetrany: Hoy izy aminao: Mihinàna, misotroa; Kanjo tsy sitrany ianao. » (Ohabolana 23:7)
« Izay sombiny kely voatelinao aza dia mbola haloanao, Ka ho very foana ny teny mahafinaritra nataonao. » (Ohabolana 23:8)
« Aza miteny amin'91 ny adala;Fa hohamavoiny foana ny fahendren'ny teninao.[Heb. an-tsofin'] » (Ohabolana 23:9)
« Aza manakisaka ny fari-tany ela, Ary aza manitatra mankamin*'ny sahan'ny kamboty;[Heb. miditra amin'] » (Ohabolana 23:10)
« Fa mahery ny Mpanavotra azy, Izy no hisolo vava azy amin'ny adiny aminao. » (Ohabolana 23:11)
« Ampiekeo famaizana ny fonao, Sy tenim-pahalalana ny sofinao. » (Ohabolana 23:12)
« Aza tsy manafay zanaka, Fa tsy dia ho faty izy tsy akory na dia asianao ny hazo aza*; [Na: Fa tsy ho faty izy, raha asianao ny hazo] » (Ohabolana 23:13)
« Raha mamely azy amin'ny hazo ianao, Dia ho voavonjinao tsy ho any amin'ny fiainan-tsi-hita* ny fanahiny.[Heb. Sheola] » (Ohabolana 23:14)
« Anaka, raha hendry ny fonao,Dia ho faly koa ny foko, dia ny foko; » (Ohabolana 23:15)
« Eny, ho ravoravo ny fanahiko*, Raha miteny marina ny molotrao.[Heb. voako] » (Ohabolana 23:16)
« Aoka tsy hialona ny mpanota ny fonao; Fa matahora an'i Jehovah mandritra ny andro; » (Ohabolana 23:17)
« Fa raha mbola hisy koa ny farany, Dia tsy ho foana ny fanantenanao. » (Ohabolana 23:18)
« Mihainoa ianao, anaka, ka hendre, Ary ampizory amin'ny lalana ny fonao. » (Ohabolana 23:19)
« Aza misakaiza amin'izay mpiboboka divay Sy izay fatra-pitia hena; » (Ohabolana 23:20)
« Fa halahelo izay mpiboboka sy izay fatra-pitia hena; Ary ny fitiavan-torimaso mampitafy voro-damba. » (Ohabolana 23:21)
« Maneke ny rainao izay niteraka anao. Ary aza manamavo ny reninao, saingy efa antitra izy. » (Ohabolana 23:22)
« Vidio ny marina, ka aza amidy, Dia ny fahendrena sy ny fananarana ary ny fahazavan-tsaina. » (Ohabolana 23:23)
« Hifaly dia hifaly ny rain'ny marina, Ary izay miteraka zaza hendry hanampifaliana aminy. » (Ohabolana 23:24)
« Aoka ho faly ny rainao sy ny reninao, Eny, aoka ho ravoravo ny reninao izay niteraka anao. » (Ohabolana 23:25)
« Anaka, atolory ahy ny fonao, Ary aoka ny masonao ho faly mijery ny lalako*;[Na: Ary aoka ny masonao handinika ny lalako] » (Ohabolana 23:26)
« Fa ny vehivavy jejo* dia hady lalina, Ary ny vahiny janga lavaka ety; [Heb. vehivavy tsy vadiny] » (Ohabolana 23:27)
« Eny, manotrika toy ny jiolahy ireny Ary mahamaro ny olona mpivadika. » (Ohabolana 23:28)
« An'iza ny Indrisy? An'iza ny Endrey? An'iza ny fifandirana? An'iza ny fitolokoana? An'iza ny ratra tsy ahoan-tsy ahoana? An'iza ny maso mivoara-mena*? [Na: manjambena] » (Ohabolana 23:29)
« An'izay mikikitra amin'ny divay, Eny, an'izay mandeha hanandrana divay voaharoharo zavatra. » (Ohabolana 23:30)
« Aza mijery ny divay noho ny hamenany Sy ny fanganohanony eo anaty gilasy* Ary ny fikoriany mahafinaritra;[Heb. kapoaka] » (Ohabolana 23:31)
« Fa amin'ny farany dia hanaikitra toy ny bibilava izy Ary hanindrona toy ny menarana. » (Ohabolana 23:32)
« Koa ny masonao dia hijery vehivavy jejo*, Ary ny fonao hieritreri-dratsy**.[*Heb. vehivavy tsy vadiny][**Na: Ny masonao hahita zavatra hafahafa, Ary ny fonao hirediredy foana] » (Ohabolana 23:33)
« Eny, ho sahala amin'izay mandry ao amin'ny ranomasina ianao Sady ho tahaka izay mandry eo an-tendron'ny andrin-tsambo. » (Ohabolana 23:34)
« Nokapohiny aho, hoy ianao, fa tsy reko naharary ahy, Nandalasiny aho, fa tsy tsaroako; Rahoviana ange aho no hifoha mba hitadiavako azy indray? » (Ohabolana 23:35)
« Aza mialona ny olona ratsy fanahy, Na maniry ho namany; » (Ohabolana 24:1)
« Fa fandravana no saintsainin'ny fony, Ary fampahoriana notenenin'ny molony. » (Ohabolana 24:2)
« Fahendrena no anaovana trano; Ary fahalalinan-tsaina no mampaharitra azy; » (Ohabolana 24:3)
« Sady fahalalana no hamenoana ny efi-trano Amin'izay harena soa sy mahafinaritra rehetra. » (Ohabolana 24:4)
« Be hery ny lehilahy hendry, Eny, mitombo hery ny olona manam-pahalalana; » (Ohabolana 24:5)
« Fa ny fahaizana mandamina tsara no entonao miady, Ary raha maro ny mpanolo-tsaina, dia misy famonjena. » (Ohabolana 24:6)
« Avo tsy takatry ny adala ny fahendrena*, Tsy mba mahaloa-bava eo am-bavahady izy.[Na: Ataon'ny adala ho haingohaingo foana ny fahendrena] » (Ohabolana 24:7)
« Izay misaintsaina hanao ratsy Dia atao hoe mpamoron-tsain-dratsy. » (Ohabolana 24:8)
« Ota ny fikasan'ny hadalana; Ary fahavetavetana eo imason'ny olona ny mpaniratsira. » (Ohabolana 24:9)
« Raha reraka amin'ny andro fahoriana ianao, Dia kely ny herinao. » (Ohabolana 24:10)
« Vonjeo izay entina hovonoina, Ary enga anie ka mba harovanao izay mangozohozo efa ho mby eo am-pamonoana! » (Ohabolana 24:11)
« Raha hoy ianao: Tsia, tsy mahalala izany* izahay, Moa Izay mandanja ny fo tsy hihevitra izany va? Ary Izay mandinika ny fanahinao tsy hahalala izany va? Eny, hovaliany araka ny ataony avy ny olona rehetra.[Na: io] » (Ohabolana 24:12)
« Anaka, homàna tantely, fa tsara izany, Ary ny toho-tantely, fa ho mamy eo am-bavanao*;[Heb.lanilaninao] » (Ohabolana 24:13)
« Ary aoka ho toy izany no hianaranao fahendrena ho an'ny fanahinao; Fa raha azonao izany, dia hisy hiafarana, Ka tsy ho foana ny fanantenanao. » (Ohabolana 24:14)
« Aza manotrika ao akaikin'ny tranon'ny marina ianao, ry ilay ratsy, Aza ravanao ny fonenany; » (Ohabolana 24:15)
« Fa potraka im-pito ny marina, nefa tafarina ihany; Ary ny ratsy fanahy kosa solafaka, raha azom-pahoriana*.[Na: ka idiran-doza] » (Ohabolana 24:16)
« Aza faly, raha lavo ny fahavalonao, Ary aza ravoravo ny fonao, raha tafintohina izy; » (Ohabolana 24:17)
« Fandrao hitan'i Jehovah izany ka ataony ho ratsy, Ary ampialainy aminy ny fahatezerany. » (Ohabolana 24:18)
« Aoka tsy hirehitra ny fahatezeranao noho ny amin'ny mpanao ratsy, Ary aza mialona ny ratsy fanahy; » (Ohabolana 24:19)
« Fa tsy hisy fanantenana* ho an'ny ratsy; Eny, ho faty ny jiron'ny ratsy fanahy.[Heb. farany] » (Ohabolana 24:20)
« Anaka, matahora an'i Jehovah sy ny mpanjaka; Ary aza mikambana amin'izay miovaova*;[Na: hafa saina noho izany] » (Ohabolana 24:21)
« Fa ho tampoka no hitrangan'izay hanjo ireny; Ary iza no mahalala izay loza hiseho amin'ny androny*? [Heb. taonany] » (Ohabolana 24:22)
« Izao koa no tenin'ny hendry: Tsy mety raha mizaha tavan'olona amin'ny fitsarana. » (Ohabolana 24:23)
« Izay manao amin'ny meloka hoe: Marina ianao, Dia hozonin'ny olona sady ho halan'ny firenena; » (Ohabolana 24:24)
« Fa izay mitsara marina kosa no hahita soa sy hahazo fitahiana tsara. » (Ohabolana 24:25)
« Izay mahavoa tsara amin'ny famaliana dia manoroka ny molotra. » (Ohabolana 24:26)
« Amboary ny asanao any ivelany, Ary ataovy lavorary ny any an-tsaha; Ka rehefa vita izany, dia mahazo manao ny tranonao ianao. » (Ohabolana 24:27)
« Aza mety ho vavolombelona foana hanameloka ny namanao; Moa hamitaka amin'ny molotrao va ianao? » (Ohabolana 24:28)
« Aza manao hoe: Araka izay nataony tamiko no mba hataoko aminy kosa, Hovaliako ny olona araka izay nataony. » (Ohabolana 24:29)
« Nandalo ny sahan'ny kamo Sy ny tanim-boaloboky ny tsy ampy saina aho; » (Ohabolana 24:30)
« Ary, indro, feno sampivato izy Sady voasaron'ny amiana, Ary nirodana ny ampiantany vatony. » (Ohabolana 24:31)
« Dia nojereko ka noheveriko tsara, Eny, hitako ka nahazoako anatra. » (Ohabolana 24:32)
« Mbola hatory kely ihany, mbola ho renoka kely ihany. Mbola hanohon-tanana kely hatory; » (Ohabolana 24:33)
« Dia ho tonga toy ny mimaona hamely ny alahelonao, Ary ny fahantranao ho toy ny jiolahy. » (Ohabolana 24:34)
« [Ohabolana samy hafa ny amin'ny fitondran-tena sy ny toetry ny olona marina] Izao koa no ohabolan'i Solomona, izay nangonin*'ny olon'i Hezekia, mpanjakan'ny Joda:[Heb. nafindran'] » (Ohabolana 25:1)
« Voninahitr'Andriamanitra ny manafin-javatra; Fa voninahitry ny mpanjaka kosa ny mamanta-javatra. » (Ohabolana 25:2)
« Ny hahavon'ny lanitra sy ny halalin'ny tany Ary ny fon'ny mpanjaka dia samy tsy azo fantarina avokoa. » (Ohabolana 25:3)
« Esory ny taim-bolafotsy, Dia hisy fanaka ho an'ny mpanao an-idina. » (Ohabolana 25:4)
« Esory ny ratsy fanahy tsy ho eo anatrehan'ny mpanjaka, Dia hampitoerina amin'ny fahamarinana ny seza fiandrianany. » (Ohabolana 25:5)
« Aza manandra-tena eo anatrehan'ny mpanjaka, Ary aza mitoetra eo amin'ny fitoeran'ny lehibe; » (Ohabolana 25:6)
« Fa aleo ianao hantsoina hoe: Miakara aty, Toy izay hatambotsotra eo imason'ny manan-kaja izay hitan'ny masonao. » (Ohabolana 25:7)
« Aza maika handeha hiady, Fandrao tsy ho fantatrao izay hataonao amin'ny farany, Rehefa omen'ny namanao henatra ianao. » (Ohabolana 25:8)
« Miadia ihany ny adinao amin'ny namanao, Kanefa aza aseho izay tsy tian'ny sasany holazaina, » (Ohabolana 25:9)
« Fandrao izay mandre hanondro maso anao, Ka tsy ho afaka aminao ny laza ratsy. » (Ohabolana 25:10)
« Ny teny atao amin'ny antony dia poma volamena ao anaty vilia volafotsy tsara soratra*.[Na: poma volamena misy ravaka volafotsy] » (Ohabolana 25:11)
« Kavim-bolamena sy firavaka volamena tsara Ny mpananatra hendry, raha amin'ny sofina mihaino. » (Ohabolana 25:12)
« Toy ny hatsiaky ny oram-panala amin'ny taom-pijinjana, Dia toy izany ny iraka mahatoky amin'izay naniraka azy, Fa mamelombelona ny fon'ny tompony izy. » (Ohabolana 25:13)
« Toy ny rahona sy ny rivotra tsy misy orana Ny olona izay mirehaka amin'ny fizaram-bava. » (Ohabolana 25:14)
« Ny fahari-po no ahazoana mampanaiky ny mpitsara, Ary ny vava* malefaka mahatapa-taolana.[(Heb. lela] » (Ohabolana 25:15)
« Mahita tantely va ianao? Hano izay antonona anao, Fandrao voky loatra ianao ka handoa azy. » (Ohabolana 25:16)
« Aza miditra matetika ao an-tranon'ny namanao, Fandrao tofoka anao izy, ka ho halany ianao. » (Ohabolana 25:17)
« Langilangy sy sabatra ary zana-tsipìka maranitra Ny olona izay mitsangana ho vavolombelona mandainga hanameloka ny namany. » (Ohabolana 25:18)
« Toy ny nify nahasimatsimahana sy ny tongotra mangozohozo Ny fahatokiana ny mpamitaka amin'ny andro fahoriana. » (Ohabolana 25:19)
« Toy ny miala lamba amin'ny hatsiaka, Ary toy ny vinaingitra amin'ny sirahazo, Dia toy izany ny mikalo amin'ny malahelo am-po. » (Ohabolana 25:20)
« Raha noana ny fahavalonao, omeo hanina izy; Ary raha mangetaheta izy, omeo rano hosotroiny; » (Ohabolana 25:21)
« Fa raha manao izany ianao, dia hanambatra vainafo ho eo an-dohany, Ary Jehovah no hamaly soa anao. » (Ohabolana 25:22)
« Ny rivotra avy any avaratra mahatonga ranonorana, Dia toy izany, ny lelan'ny mpifosa mampahavinitra endrika. » (Ohabolana 25:23)
« Aleo mitoetra eo an-joron'ny tampontrano Toy izay miray trano amin'ny vehivavy tia ady. » (Ohabolana 25:24)
« Rano mangatsiaka amin'ny fanahy reraka Ny filazana soa avy any an-tany lavitra. » (Ohabolana 25:25)
« Loharano voahosihosy sy fantsakana simba Ny marina izay mikoy ny ratsy fanahy, » (Ohabolana 25:26)
« Tsy tsara raha mahery homana tantely; Fa ny fitadiavan'ny olona ny voninahiny dia tsy voninahitra*.[Na: Fa ny fandinihana izay sarotra dia voninahitra (na: mavesatra)] » (Ohabolana 25:27)
« Tanàna rava tsy misy manda Ny lehilahy izay tsy mahatsindry ny fanahiny. » (Ohabolana 25:28)
« Toy ny oram-panala amin'ny lohataona, Ary toy ny ranonorana amin'ny taom-pijinjana, Dia toy izany ny voninahitra tsy tandrifiny ho an'ny adala. » (Ohabolana 26:1)
« Toy ny vorona mivezivezy sy ny sidintsidina manidina, Dia toy izany ny fanozonam-poana: tsy mba hihatra izany. » (Ohabolana 26:2)
« Ny karavasy ho amin'ny soavaly ny lamboridy ho amin'ny boriky, Ary ny tsorakazo kosa ho amin'ny lamosin'ny adala. » (Ohabolana 26:3)
« Aza mamaly ny adala araka ny hadalany, Fandrao mba adala tahaka azy koa ianao. » (Ohabolana 26:4)
« Valio ny adala araka ny hadalany, Fandrao dia manao azy ho hendry izy » (Ohabolana 26:5)
« Manapaka ny tongony sady misotro loza Izay mampitondra teny ny adala. » (Ohabolana 26:6)
« Mikepikepika ny tongotry ny malemy tongotra, Dia toy izany ny ohabolana eo am-bavan'ny adala. » (Ohabolana 26:7)
« Toy ny manisy vato eo amin'ny antsamotady, Dia toy izany ny manome voninahitra ny adala. » (Ohabolana 26:8)
« Toy ny tsilo eny an-tànan'ny olona mamo, Dia toy izany ny ohabolana eo am-bavan'ny adala. » (Ohabolana 26:9)
« Ny mpiasa mahay dia mahavita ny zavatra isan-karazany; Fa izay manakarama ny adala dia toy ny manakarama izay sendra mandalo*.[Na: Toy ny mpandefa zana-tsipìka mahavoa ny olona rehetra, Dia toy izany ny manakarama ny adala sy manakarama izay sendra mandalo] » (Ohabolana 26:10)
« Toy ny amboa miverina amin'ny loany, Dia toy izany ny adala miverina amin'ny hadalany. » (Ohabolana 26:11)
« Hitanao va ny olona manao azy ho hendry? Ny adala misy hantenaina kokoa noho izy. » (Ohabolana 26:12)
« Hoy ny malaina: Misy liona any an-dalana, Misy liona atsy an-dalambe. » (Ohabolana 26:13)
« Toy ny varavarana mihodina amin'ny saviliny, Dia toy izany ny kamo eo amin'ny fandriany, » (Ohabolana 26:14)
« Ny malaina mangarona ny eo an-doviany, Nefa ny hampakatra azy ho amin'ny vavany dia mahasasatra azy. » (Ohabolana 26:15)
« Ny kamo manao ny tenany ho hendry mihoatra noho ny olona fito izay mahavaly tsara. » (Ohabolana 26:16)
« Izay mandalo ka mitsaraingona amin'ny ady tsy azy Dia mandroritra amboa amin'ny sofiny. » (Ohabolana 26:17)
« Toy ny adala izay manely afo sy zana-tsipìka ary fahafatesana, » (Ohabolana 26:18)
« Dia toy izany ny olona mamitaka ny namany ka manao hoe: Tsy vosobosotra ihany va no ataoko? » (Ohabolana 26:19)
« Raha tsy misy kitay intsony, dia maty ny afo; Ary raha tsy misy mpifosafosa intsony, dia mitsahatra ny fifandirana. » (Ohabolana 26:20)
« Toy ny arina atao amin'ny vainafo sy ny kitay hazo atao amin'ny afo, Dia toy izany, ny olona tia ady mandrehitra fifandirana. » (Ohabolana 26:21)
« Ny tenin'ny mpifosafosa dia toy ny hanim-py ka mikorotsaka ao anaty kibo indrindra. » (Ohabolana 26:22)
« Tavim-bilany misy ankosotra taim-bolafotsy ny molotra mihatsaravelatsihy* sy ny fo ratsy.[Heb. mirehitra] » (Ohabolana 26:23)
« Ny mpandrafy dia mody ho hafa amin'ny molony Sady manafim-pitaka ao am-pony; » (Ohabolana 26:24)
« Koa na dia miteny soa aza izy, aza mino azy; Fa fahavetavetana fito no ao am-pony. » (Ohabolana 26:25)
« Ny lolompo dia miafina ao amin'ny fitaka; Nefa ny haratsiany dia haharihary eo am-pahibemaso. » (Ohabolana 26:26)
« Izay mihady lavaka no ho latsaka ao, Ary izay manakodiadia vato no hikodiavany kosa. » (Ohabolana 26:27)
« Halan'ny lela mandainga izay efa nampahoriny, Ary ny vava mandrobo dia mampidi-doza. » (Ohabolana 26:28)
« Aza mirehareha ny amin'ny ho ampitso ianao; Fa na dia ny havoaky ny anio aza tsy fantatrao. » (Ohabolana 27:1)
« Aoka ny olon-kafa no hidera anao, fa tsy ny vavanao, Eny, ny vahiny, fa tsy ny molotrao. » (Ohabolana 27:2)
« Mavesatra ny vato, ary mavesa-danja ny fasika; Fa ny fahasosoran'ny adala dia manoatra noho izy roa tonta. » (Ohabolana 27:3)
« Masiaka ny fahavinirana, ary misafoaka ny fahatezerana; Fa iza no mahajanona eo anatrehan'ny fahasaro-piaro? » (Ohabolana 27:4)
« Aleo anatra imaso Toy izay fitia afenina. » (Ohabolana 27:5)
« Azo itokiana hahasoa ny fery ataon'ny sakaiza; Fa tena fitaka ny fanorohan'ny fahavalo. » (Ohabolana 27:6)
« Hitsakitsahin'ny voky na dia ny toho-tantely aza; Fa mamin'ny noana na dia ny zava-mangidy rehetra aza. » (Ohabolana 27:7)
« Toy ny voron-kely miala amin'ny akaniny ka mirenireny, Dia toy izany ny olona izay mirenireny miala amin'ny fonenany. » (Ohabolana 27:8)
« Ny diloilo sy ny zava-manitra mahafaly ny fo, Ary ny hamamin'ny sakaiza dia avy amin'ny ana-panahy ataony. » (Ohabolana 27:9)
« Aza mahafoy ny sakaizanao, na ny sakaizan-drainao, Ary aza mankany amin'ny tranon'ny rahalahinao amin'ny andro fahorianao; Fa tsara ny namana akaiky noho ny rahalahy lavitra. » (Ohabolana 27:10)
« Anaka, hendre, ary ampifalio ny foko, Mba hamaliako izay miteny ratsy ahy. » (Ohabolana 27:11)
« Ny mahira-tsaina mahatazana ny loza ka miery; Fa ny kely saina kosa mandroso ka voa. » (Ohabolana 27:12)
« Alao ny lambany, fa efa niantoka olon-kafa izy, Ary tano ho solon'ny vahiny janga niantohany izy. » (Ohabolana 27:13)
« Izay mifoha maraina koa ka misaotra ny sakaizany amin'ny feo mahery, Dia isaina ho fanozonana izany. » (Ohabolana 27:14)
« Tahaka ny fijononoky ny ranonorana be Ny vehivavy tia ady. » (Ohabolana 27:15)
« Izay misakana azy dia toy ny misakana ny rivotra, Sady toy ny mamihina* diloilo ny tànany ankavanana.[Na: mihatra amin'ny] » (Ohabolana 27:16)
« Ny vy maharanitra ny vy, Toy izany, ny olona maharanitra ny tarehin'ny sakaizany. » (Ohabolana 27:17)
« Izay miaro aviavy dia hihinana ny voany; Ary izay miambin-tompo dia homem-boninahitra. » (Ohabolana 27:18)
« Toy ny tandindona eny anaty rano mifanahaka amin'ny tarehy, Dia toy izany no ifanahafan'ny fon'ny olona amin'ny an'olona. » (Ohabolana 27:19)
« Ny fiainan-tsi-hita* sy ny fandringanana tsy mety voky, Dia toy izany no tsy ahamamoan'ny mason'ny olona.[Heb. Sheola] » (Ohabolana 27:20)
« Ny memy ho an'ny volafotsy, Ny fandrendrehana ho an'ny volamena, Ary ny toetry ny olona dia tsy maintsy ho araka izay zavatra derainy. » (Ohabolana 27:21)
« Na dia miara-totoinao ny fanoto amin'ny vary eo an-daona aza ny adala, Dia tsy mba hiala aminy tsy akory ny fahadalany. » (Ohabolana 27:22)
« Fantaro tsara ny tarehin'ny ondry aman'osinao, Ary miahia tsara ny andian'ny bibinao; » (Ohabolana 27:23)
« Fa ny harena tsy ho mandrakizay; Ary moa haharitra ho amin'ny taranaka rehetra va ny satro-boninahitra? » (Ohabolana 27:24)
« Na dia lany aza ny ahitra, ka mitsiry ny solofony, Ary voataona ny zava-maniry any an-tendrombohitra, » (Ohabolana 27:25)
« Ny zanak'ondry dia hahazoanao fitafiana, Ary ny osy hamidinao tany; » (Ohabolana 27:26)
« Ary ho ampy hosotroinao ny rononon'osy Sy ho an'ny ankohonanao, Ary hisy hiveloman'ny ankizivavinao. » (Ohabolana 27:27)
« Ny ratsy fanahy mandositra, na dia tsy misy manenjika aza; Fa ny marina kosa dia matoky toy ny liona tanora. » (Ohabolana 28:1)
« Ny fahotan*'ny tany mahamaro mpanapaka; Fa ny fisian'ny olona manan-tsaina** kosa no mampahateza ny fanjakana***. [*Na: fikomian'][**Na: manan-tsaina sady mahalala rariny][***Na: Fa noho ny manan-tsaina no haharetan'ny fahamarinana] » (Ohabolana 28:2)
« Ny malahelo izay mampahory ny mahantra Dia toy ny ranonorana izay manindao ka tsy maha-misy hanina. » (Ohabolana 28:3)
« Izay mahafoy ny lalàna dia mandoka ny ratsy fanahy; Fa izay mitandrina ny lalàna dia mirehitra amin'ny fanoherana azy. » (Ohabolana 28:4)
« Ny ratsy fanahy dia tsy mahalala rariny; Fa izay mitady an'i Jehovah no mahalala ny zavatra rehetra. » (Ohabolana 28:5)
« Ny malahelo izay mandeha amin'ny fahitsiany Dia tsara noho ny manan-karena izay mivadika ka mandeha amin'ny lalana miolikolika. » (Ohabolana 28:6)
« Izay mitandrina ny lalàna no zanaka hendry; Fa izay misakaiza amin'ny mpandany harena dia manome henatra ny rainy. » (Ohabolana 28:7)
« Izay mampitombo ny fananany amin'ny zana-bola sy ny tombony Dia mamory ho an'izay miantra ny malahelo » (Ohabolana 28:8)
« Izay manentsin-tadiny tsy hihaino ny lalàna, Na ny fivavahany aza dia fahavetavetana. » (Ohabolana 28:9)
« Izay mampivily ny mahitsy ho amin'ny lalan-dratsy Dia ho lavo amin'ny lavaka nataony; Fa ny tsy misy tsiny no handova ny soa. » (Ohabolana 28:10)
« Ny manan-karena manao azy ho hendry; Fa ny malahelo izay manan-tsaina dia hizaha toetra azy. » (Ohabolana 28:11)
« Raha ravoravo ny marina, dia be ny famirapiratana; Fa raha misandratra* kosa ny ratsy fanahy, dia miery ny vahoaka.[Na. mitsangana] » (Ohabolana 28:12)
« Izay manafina ny fahotany tsy hambinina; Fa izay mitsotra ka mahafoy azy no hahazo famindram-po. » (Ohabolana 28:13)
« Sambatra izay olona matahotra mandrakariva; Fa izay manamafy ny fony no hidiran-doza. » (Ohabolana 28:14)
« Liona mierona sy bera miremby Ny mpanapaka ratsy fanahy amin'ny olona reraka. » (Ohabolana 28:15)
« Ny mpanapaka tsy ampy saina dia mahery mampahory; Izay mankahala ny fieremana no ho ela velona. » (Ohabolana 28:16)
« Izay itambesaran-keloka noho ny fandatsahan-drà dia handositra hatrany an-davaka; Aoka tsy hisy hihazona azy. » (Ohabolana 28:17)
« Izay mandeha tsy misy tsiny no ho voavonjy; Fa izay mivadika ka mandeha amin'ny lalana miolikolika no ho lavo tampoka. » (Ohabolana 28:18)
« Izay miasa ny taniny dia ho voky hanina Fa izay manaraka ny olom-poana* ho voky alahelo kosa.[Na: zava-poana] » (Ohabolana 28:19)
« Izay olona mahatoky tokoa dia ho be fitahiana; Fa izay maimay ta-hanan-karena dia tsy maintsy hohelohina. » (Ohabolana 28:20)
« Tsy mety raha mizaha tavan'olona; Kanefa na dia amin'ny sombin-kanina ihany aza dia sahin'ny olona hanotana. » (Ohabolana 28:21)
« Ny mpialona dia maimay ta-hanan-karena; Tsy fantany fa hanjo azy ny alahelo. » (Ohabolana 28:22)
« Izay mananatra olona no hahazo fitia be rahatrizay Noho izay mandrobo amin'ny lelany. » (Ohabolana 28:23)
« Izay mandroba ray sy reny Ka manao hoe: Tsy heloka izany, Dia naman'ny mpanimba. » (Ohabolana 28:24)
« Izay mierina* manetsika ady; Fa izay matoky an'i Jehovah dia hohatavezina.[Na: miavonavona am-po] » (Ohabolana 28:25)
« Izay matoky ny fony dia adala; Fa izay mandeha amin'ny fahendrena no ho afa-miala. » (Ohabolana 28:26)
« Izay manome ny malahelo tsy hanan-java-mahory; Fa izay mitampi-maso hahazo ozona be; » (Ohabolana 28:27)
« Raha misandratra* ny ratsy fanahy, dia miery ny vahoaka; Fa raha ringana kosa izy, dia mihamaro ny marina.[Na: mitsangana] » (Ohabolana 28:28)
« Izay olona anarina matetika ka mihamafy hatoka Dia ho torotoro tampoka, ka tsy hisy fahasitranana. » (Ohabolana 29:1)
« Raha mihamaro ny marina, dia faly ny vahoaka; Fa raha ny ratsy fanahy no manapaka, dia misento kosa izy. » (Ohabolana 29:2)
« Izay tia fahendrena no mahafaly ny rainy; Fa izay misakaiza amin'ny vehivavy janga dia mandany harena. » (Ohabolana 29:3)
« Ny rariny no ampandrian'ny mpanjaka ny tany; Fa izay mandray tambitamby* no mandrava azy kosa.[Na: mampandoa harena] » (Ohabolana 29:4)
« Izay olona mandrobo ny namany Dia mamela-pandrika ny tongony. » (Ohabolana 29:5)
« Misy fandrika amin'ny heloky ny olon-dratsy; Fa ny marina mihoby sy mifaly. » (Ohabolana 29:6)
« Ny marina mihevitra ny adin'ny malahelo; Fa ny ratsy fanahy tsy hahalala fahendrena. » (Ohabolana 29:7)
« Ny mpaniratsira mampihotakotaka* ny tanàna; Fa ny hendry mampionona fahatezerana.[Heb. mampirehitra] » (Ohabolana 29:8)
« Raha iadian'ny hendry ny adala, Dia tezitra sy mihomehy izy, ka tsy hisy fitsaharana*.[Na: Raha hendry miady amin'adala, na tezitra izy, na mihomehy, dia tsy misy fitsaharana] » (Ohabolana 29:9)
« Ny olona mpandatsa-drà mankahala ny tsy misy tsiny; Fa ny mahitsy kosa miahy ny ainy*.[Na: Ary mitady ny ain'ny mahitsy] » (Ohabolana 29:10)
« Ny fahatezeran'ny adala dia avoakany avokoa; Fa ny hendry kosa manindry fo. » (Ohabolana 29:11)
« Raha mihaino lainga ny mpanapaka, Dia ho ratsy fanahy ny mpanompony rehetra. » (Ohabolana 29:12)
« Mihaona ny malahelo sy ny mpampahory*; Jehovah no manazava ny mason'izy roa tonta.[Na: mpampanana vola] » (Ohabolana 29:13)
« Izay mpanjaka mitsara marina ny malahelo, Dia haharitra mandrakizay ny seza fiandrianany. » (Ohabolana 29:14)
« Ny tsorakazo sy ny anatra no manome fahendrena; Fa ny zaza aranana mampahamenatra ny reniny. » (Ohabolana 29:15)
« Raha maro ny ratsy fanahy, dia mitombo ny ota; Fa ny marina ho faly mahita ny fahalavoany. » (Ohabolana 29:16)
« Faizo ny zanakao, dia ho famelombelomana ny fonao izy Sy ho fifalian'ny fanahinao. » (Ohabolana 29:17)
« Raha tsy misy fahitana, dia atondraka hanaram-po amin'izay tsy mety ny olona; Fa raha mitandrina ny lalàna kosa izy, dia sambatra. » (Ohabolana 29:18)
« Raha teny fotsiny ihany, dia tsy ampy hananarana ny mpanompo; Fa na dia fantany aza, tsy hankatoaviny*.[Heb. tsy misy valiny] » (Ohabolana 29:19)
« Hitanao va ny olona faingam-bava? Ny adala aza misy hantenaina kokoa noho izy. » (Ohabolana 29:20)
« Ny mpanompo izay nampihantaina hatry ny fony mbola kely Dia hihambo ho zanaka any am-parany. » (Ohabolana 29:21)
« Ny olona mora tezitra manetsika ady; Ary ny olona masiaka dia be fahadisoana. » (Ohabolana 29:22)
« Ny fiavonavonan'ny olona no hampietry azy; Fa hahazo voninahitra kosa ny manetry tena. » (Ohabolana 29:23)
« Izay miray tetika amin'ny mpangalatra dia manary tena; Mandre ny fampianianana izy, nefa tsy mety milaza. » (Ohabolana 29:24)
« Mamandrika ny tahotra olona; Fa izay matoky an'i Jehovah no hovonjena*.[Heb. hatao amin'ny avo] » (Ohabolana 29:25)
« Maro no mila sitraka amin*'ny mpanapaka; Fa avy amin'i Jehovah ny fitsarana ny olona.[Heb. mitady ny tavan'] » (Ohabolana 29:26)
« Ny meloka dia fahavetavetana eo imason'ny marina; Ary ny mahitsy lalana dia mba fahavetavetana eo imason'ny ratsy fanahy kosa. » (Ohabolana 29:27)
« [Ny tenin'i Agora] Ny teny mavesa-danja nataon'i Agora, zanak'i Jake*, dia ny teny nataon-dralehilahy tamin'Itiela, eny, tamin'Itiela sy Okala:[Na: Ny tenin'i Agora, zanak'i Jake, avy any Masa] » (Ohabolana 30:1)
« Izaho dia biby*, fa tsy olona, Ary tsy manan-tsain'olombelona aho. [Na: Nanasa-tena aho, Andriamanitra ô, nanasa-tena aho, Andriamanitra ô, ka lany ny heriko fa tahaka ny biby aho] » (Ohabolana 30:2)
« Tsy nianatra fahendrena aho, Na nahazo ny fahalalana ny Iray Masina. » (Ohabolana 30:3)
« Iza no efa niakatra tany an-danitra sady nidina indray? Iza no nahangona ny rivotra tao an-tànany? Iza no nahafono ny rano tamin'ny lambany? Iza no nahamisy ny faran'ny tany rehetra? Iza no anarany, ary iza no anaran'ny zanany? Fa toa fantatrao! » (Ohabolana 30:4)
« Ny tenin'Andriamanitra dia voadio avokoa; Ampinga ho an'izay mialoka aminy Izy. » (Ohabolana 30:5)
« Aza manampy ny teniny, fandrao hanariny ianao Ka ho hita fa mpandainga. » (Ohabolana 30:6)
« Zavatra roa loha no angatahiko aminao; Ka aza lavinao, dieny tsy mbola maty aho: » (Ohabolana 30:7)
« Ampanalaviro ahy ny zava-poana sy ny lainga; Aza manome ahy alahelo na harena; Fahano aho amin'izay anjara-hanina sahaza ho ahy; » (Ohabolana 30:8)
« Fandrao, raha voky aho, dia handà Ka hanao hoe: Iza moa Jehovah? Ary andrao, raha tonga malahelo aho, dia hangalatra Ka hanamavo ny anaran'Andriamanitro. » (Ohabolana 30:9)
« Aza manendrikendrika ny mpanompo amin'ny tompony, Fandrao hozoniny ianao ka hahazo heloka. » (Ohabolana 30:10)
« Misy taranaka izay manozona ny rainy Sady tsy misaotra ny reniny. » (Ohabolana 30:11)
« Misy taranaka manao azy ho madio, Kanjo tsy voasasa ho afaka amin'ny fahalotoany. » (Ohabolana 30:12)
« Misy taranaka, endrey ny fiandrandran'ny masony Sy ny fisondrotry ny hodi-masony! » (Ohabolana 30:13)
« Misy taranaka izay toy ny sabatra ny nifiny, Ary toy ny antsy ny vazany, Hamongotra ny ory tsy ho amin'ny tany Sy ny malahelo tsy ho amin'ny olona. » (Ohabolana 30:14)
« Ny dinta manan-janakavavy roa, dia ny hoe: Omeo, Omeo. Misy zavatra telo tsy mety voky, Eny, efatra aza no tsy manao hoe: Aoka izay: » (Ohabolana 30:15)
« Ny fiainan-tsi-hita*; sy ny kibo momba, Ny tany izay tsy vonton-drano, Ary ny afo koa no tsy mba manao hoe: Aoka izay.[Heb. Sheola] » (Ohabolana 30:16)
« Ny maso izay miandranandrana amin-dray Sady tsy mety manaja reny Dia hotsaingotsaingohin'ny goaika eny an-dohasahan-driaka Ary hohanin'ny zana-boromahery. » (Ohabolana 30:17)
« Misy zavatra telo mahagaga ka tsy takatro, Eny, efatra aza no tsy fantatro: » (Ohabolana 30:18)
« Ny nalehan'ny voromahery teny amin'ny habakabaka, Ny nalehan'ny bibilava teny amin'ny vatolampy, Ny nalehan'ny sambo teny amin'ny ranomasina, Ary ny nalehan'ny lehilahy tamin'ny tovovavy. » (Ohabolana 30:19)
« Tahaka izany koa no fanaon'ny vehivavy mpijangajanga: Homana izy, dia mamafa ny vavany, Ka dia manao hoe: Tsy nanao ratsy aho. » (Ohabolana 30:20)
« Izao fitondrana telo izao no tsy mampandry ny tany, Eny, zavatra efatra aza no tsy zakany; » (Ohabolana 30:21)
« Raha ny andevo no tonga mpanjaka, Raha ny adala no voky hanina, » (Ohabolana 30:22)
« Raha ny vehivavy lany zara* no ampakarina, Ary raha ny ankizivavy no mandova** ny tompovaviny.[*Heb. ankahalaina][**Na: mandimby] » (Ohabolana 30:23)
« Izao zavatra efatra izao dia kely amin'ny ety ambonin'ny tany, Nefa hendry sady mahay: » (Ohabolana 30:24)
« Ny vitsika dia firenena tsy matanjaka, Nefa manangona ny haniny amin'ny fahavaratra izy; » (Ohabolana 30:25)
« Ny biby hyraka dia firenena tsy manan-kery, Nefa manao ny tranony ao amin'ny harambato izy; » (Ohabolana 30:26)
« Ny valala tsy manana mpanjaka, Nefa izy rehetra miainga manao antokony tsara; » (Ohabolana 30:27)
« Ny antsiantsy dia mandady amin'ny tànany*, Nefa tonga ao an-tranon'ny mpanjaka izy.[Na: azonao samborin-tanana] » (Ohabolana 30:28)
« Misy zavatra telo izay tsara famindra, Eny, efatra aza no tsara fandeha; » (Ohabolana 30:29)
« Dia ny liona, izay mahery indrindra amin'ny biby Ka tsy mihemotra na amin'inona na amin'inona, » (Ohabolana 30:30)
« Ny soavaly voaomana hiady* sy ny osilahy Ary ny mpanjaka tsy azo toherina**. [*Heb. voafehy kibo][**Na: otronin'ny vahoakany] » (Ohabolana 30:31)
« Raha adala ka nanandra-tena ianao, Na efa nisaina hanao ratsy, Dia tampeno ny tananao ny vavanao. » (Ohabolana 30:32)
« Ny fanontsankontsanana ny ronono no miteraka rononomandry, Ny fanolanana ny orona no miteraka rà; Ary ny fanetsiketsehana ny fahatezerana no miteraka ady. » (Ohabolana 30:33)
« [Ny amin'ny tokony ho toetry ny mpanjaka] Ny tenin*'i Lemoela mpanjaka, dia ny teny mavesa-danja izay** nananaran-dreniny azy.[*Na: Ny teny ho an'][**Na: Lemoela, mpanjakan'i Masa, dia ilay] » (Ohabolana 31:1)
« Ahoana, anaka? Ary ahoana, ry zanako naterako? Ary ahoana, ry zanaky ny voadiko? » (Ohabolana 31:2)
« Aza omena ny vehivavy ny herinao, Na ny fombam-piainanao* ho an'izay** manimba mpanjaka.[*Heb. lalanao][**Na: izay zavatra] » (Ohabolana 31:3)
« Tsy mety amin'ny mpanjaka, ry Lemoela, Eny; tsy mety amin'ny mpanjaka ny misotro divay, Na amin'ny mpanapaka ny ho fatra-paniry toaka; » (Ohabolana 31:4)
« Fandrao, raha misotro izy, dia manadino ny lalàna Ka mamily ny fitsarana ny zanaky ny fahoriana. » (Ohabolana 31:5)
« Omeo toaka izay efa ho faty, Eny, divay ho an'izay malahelo azon'ny fangidiam-panahy; » (Ohabolana 31:6)
« Aoka hisotro izy mba hanadinoany ny alahelony, Ary tsy hahatsiarovany ny fahoriany intsony. » (Ohabolana 31:7)
« Sokafy ny vavanao hisolo ny moana, Hahazoan'ny kamboty ny rariny; » (Ohabolana 31:8)
« Sokafy ny vavanao, ka tsarao marina, Ary omeo rariny ny ory sy ny malahelo. » (Ohabolana 31:9)
« [Fankalazana ny vehivavy izay sady tsara no mazoto] Iza no mahita vehivavy tsara*? Fa ny tombany dia mihoatra lavitra noho ny voahangy**. [*Na: mahay][**Na: perla] » (Ohabolana 31:10)
« Matoky azy ny fon'ny lahy, Ary tsy mitsahatra ny fanambinana azy. » (Ohabolana 31:11)
« Soa no ataon-dravehivavy aminy, fa tsy ratsy, Amin'ny andro rehetra iainany. » (Ohabolana 31:12)
« Mizaha volon'ondry sy rongony izy Ary mazoto miasa amin'ny tànany. » (Ohabolana 31:13)
« Toy ny sambon'ny mpandranto izy, Ka avy any amin'ny lavitra no itondrany ny haniny. » (Ohabolana 31:14)
« Mifoha izy, raha mbola alina, Ka manome hanina ho an'ny ankohonany Sy anjara ho an'ny ankizivaviny. » (Ohabolana 31:15)
« Mihevitra saha izy ka mahazo azy; Ny vokatry ny tànany no anaovany tanim-boaloboka. » (Ohabolana 31:16)
« Misikina hery izy, Ary hatanjahiny ny sandriny. » (Ohabolana 31:17)
« Hitany fa tsara ny tombom-barony, Ary tsy maty jiro mandritra ny alina izy. » (Ohabolana 31:18)
« Mandray ny fihazonam-bohavoha izy, Ary ny tànany mihazona ny ampela. » (Ohabolana 31:19)
« Manatsotra ny tànany amin'ny ory izy, Eny, mamelatra ny tànany amin'ny mahantra. » (Ohabolana 31:20)
« Tsy manahy ny oram-panala ho amin'ny ankohonany izy, Fa ny ankohonany rehetra samy voatafy volon'ondry mena avokoa. » (Ohabolana 31:21)
« Manao firakotra ho azy izy; Ny fitafiany dia rongony fotsy madinika sy lamba volomparasy. » (Ohabolana 31:22)
« Ny lahy dia hajaina eo am-bavahady, Raha miara-mipetraka eo amin'ny loholona. » (Ohabolana 31:23)
« Manao akanjo hariry madinika ravehivavy ka mivarotra izany, Ary fehin-kibo no amidiny amin'ny mpandranto*.[Heb. Kananita] » (Ohabolana 31:24)
« Hery sy voninahitra no fitafiany, Ary ny andro ho avy dia ihomehezany. » (Ohabolana 31:25)
« Manokatra ny vavany amin'ny fahendrena izy; Ary ny lalàn'ny famindram-po no eo amin'ny lelany. » (Ohabolana 31:26)
« Mitandrina tsara ny ataon'ny ankohonany izy Ary tsy homana ny mofon'ny fahalainana. » (Ohabolana 31:27)
« Ny zanany mitsangana ka midera azy hoe sambatra; Ny lahy koa mitsangana ka midera azy hoe: » (Ohabolana 31:28)
« Maro no zazavavy nanao soa*, Fa ianao manoatra noho izy rehetra.[Na: nahavory harena] » (Ohabolana 31:29)
« Fitaka ny fahatsaram-bika, ary zava-poana ny fahatsaran-tarehy; Fa ny vehivavy matahotra an'i Jehovah ihany no hoderaina. » (Ohabolana 31:30)
« Omeo azy ny avy amin'ny vokatry ny tànany; Ary aoka ny asany hidera azy eo am-bavahady. » (Ohabolana 31:31)
