« [Ny amin'ny toetr'i Joba sy ny fizahan-toetra azy voalohany] Nisy lehilahy tany amin'ny tany Oza Joba no anarany; ary marina sy mahitsy izany lehilahy izany sady natahotra an'Andriamanitra ka nifady ny ratsy. » (Joba 1:1)
« Ary niteraka fito lahy sy vavy telo izy. » (Joba 1:2)
« Ary ny fananany dia ondry aman'osy fito arivo sy rameva telo arivo sy omby arivo sy borikivavy diman-jato ary mpanompo maro be; ka dia nanan-karena be mihoatra noho ny zanaky ny atsinanana rehetra izany lehilahy izany. » (Joba 1:3)
« Ary fanaon'ny zananilahy ny nandeha sy nanao fanasana isaky ny an'androny avy isan-tranony; dia naniraka naka ny anabaviny telo mirahavavy izy hiara-mihinana sy misotro aminy. » (Joba 1:4)
« Ary isaky ny tapitra nitsingerina ireo andro fanasana ireo dia naniraka Joba ka nanamasina ireny ary nifoha maraina koa izy ka nanatitra fanatitra dorana araka ny isan'izy rehetra; fa hoy Joba: Fandrao efa nanota ny zanako ka nandà an'Andriamanitra tao am-pony. Izany no nataon'i Joba mandrakariva. » (Joba 1:5)
« Ary tamin'ny indray andro nony avy ireo zanak'Andriamanitra hiseho teo anatrehan'i Jehovah dia mba tonga teo koa Satana tafaharo taminy. » (Joba 1:6)
« Dia hoy Jehovah tamin'i Satana: Avy taiza ianao? Dia namaly an'i Jehovah Satana ka nanao hoe: Avy nizahazaha teny amin'ny tany aho ka nivezivezy teny. » (Joba 1:7)
« Dia hoy Jehovah tamin'i Satana: Efa nandinika an'i Joba mpanompoko va ianao? Fa tsy misy tahaka azy eny ambonin'ny tany, fa olona marina sy mahitsy izy sady matahotra an'Andriamanitra ka mifady ny ratsy. » (Joba 1:8)
« Ary Satana dia namaly an'i Jehovah ka nanao hoe: Moa tsy fanantenan-javatra va no atahoran'i Joba an'Andriamanitra? » (Joba 1:9)
« Tsy Hianao va no nanao fefy manodidina azy sy manodidina ny tranony ary manodidina izay ananany rehetra? Notahinao ny asan'ny tànany ka manenika ny tany ny omby aman'ondriny. » (Joba 1:10)
« Fa ahinjiro ange ny tananao ka tendreo izay ananany rehetra raha tsy handà Anao eo imasonao aza* izy e![Na: hahafoy Anao mihitsy] » (Joba 1:11)
« Dia hoy Jehovah tamin'i Satana: Indro eo an-tananao izay ananany rehetra; fa ny tenany ihany no aza aninjiranao ny tananao. Dia nivoaka Satana niala teo anatrehan'i Jehovah. » (Joba 1:12)
« Ary tamin'ny indray andro dia nihinana sy nisotro divay teo an-tranon'ny zokiny lahimatoa ny zananilahy sy ny zananivavy; » (Joba 1:13)
« ary nisy iraka tonga tany amin'i Joba ka nanao hoe: Ny omby niasa, ary ny borikivavy nandrasana teo anilany, » (Joba 1:14)
« dia namely azy tampoka ny Sabeana ka namabo azy, ary ny ankizilahy dia nasiany tamin'ny lelan-tsabatra, ary izaho dia izaho irery ihany no afa-nandositra hilaza aminao. » (Joba 1:15)
« Raha mbola niteny izy, dia nisy anankiray koa tonga ka nanao hoe: Nisy afon'Andriamanitra latsaka avy tany an-danitra ary nandoro ny ondry aman'osy sy ny ankizilahy ka nandevona azy, ary izaho dia izaho irery ihany no afa-nandositra hilaza aminao. » (Joba 1:16)
« Raha mbola niteny izy, dia nisy anankiray koa tonga ka nanao hoe: Ny Kaldeana nanao telo toko, dia niroatany ny rameva ka nobaboiny, ary ny ankizilahy dia nasiany tamin'ny lelan-tsabatra, ary izaho dia izaho irery ihany no afa-nandositra hilaza aminao. » (Joba 1:17)
« Raha mbola niteny izy, dia nisy anankiray koa tonga ka nanao hoe: Ny zanakao-lahy sy ny zanakao-vavy dia nihinana sy nisotro divay tao an-tranon'ny zokiny lahimatoa; » (Joba 1:18)
« ary, indro, nisy rivotra mahery avy tany an-efitra ka namely ny zoron-trano efatra, dia nianjera tamin'ny zatovo ny trano, ka maty izy rehetra, ary izaho dia izaho irery ihany no afa-nandositra hilaza aminao. » (Joba 1:19)
« Dia nitsangana Joba ka nandriatra ny lambany, ary nanaratra ny lohany, dia niapoka tamin'ny tany ka niankohoka » (Joba 1:20)
« sady nanao hoe: Nitanjaka no nivoahako avy tany an-kibon'ineny, ary mitanjaka no hiverenako any; Jehovah no nanome, ary Jehovah no nanaisotra; isaorana anie ny anaran'i Jehovah » (Joba 1:21)
« Tamin'izany rehetra izany dia tsy nanota Joba, na nanome tsiny an'Andriamanitra. » (Joba 1:22)
« [Ny fizahan-toetra faharoa nahazo an'i Joba, sy ny namangian'ny sakaizany telo lahy azy] Ary tamin'ny indray andro koa dia avy ireo zanak'Andriamanitra hiseho teo anatrehan'i Jehovah, ka dia mba tonga teo koa Satana tafaharo taminy hiseho teo anatrehan'i Jehovah. » (Joba 2:1)
« Dia hoy Jehovah tamin'i Satana: Avy taiza ianao? Ary Satana dia namaly an'i Jehovah ka nanao hoe: Avy nizahazaha teny amin'ny tany aho ka nivezivezy teny. » (Joba 2:2)
« Dia hoy Jehovah tamin'i Satana: Efa nandinika an'i Joba mpanompoko va ianao? Fa tsy misy tahaka azy eny ambonin'ny tany, fa olona marina sy mahitsy izy sady matahotra an'Andriamanitra ka mifady ny ratsy? Ary mbola mitana mafy ny fahamarinany ihany izy, na dia nanesika Ahy hamongotra azy foana aza ianao. » (Joba 2:3)
« Ary Satana dia namaly an'i Jehovah ka nanao hoe: Hoditra fefin'ny hoditra, eny, izay rehetra ananan'ny olona dia homeny ho-fefin'ny ainy. » (Joba 2:4)
« Fa ahinjiro ange ny tananao, ka tendreo ny taolany sy ny nofony raha tsy handà Anao eo Imasonao aza* Izy e![Na: hahafoy Anao mihitsy] » (Joba 2:5)
« Dia hoy Jehovah tamin'i Satana: Indro, eo an-tananao izy; ny ainy tokana ihany no aza asiana. » (Joba 2:6)
« Dia nivoaka Satana avy teo anatrehan'i Jehovah ka namely vay ratsy an'i Joba hatramin'ny faladiany ka hatramin'ny tampon-dohany. » (Joba 2:7)
« Dia naka tavim-bilany hihaorany izy, raha nipetraka teo an-davenona. » (Joba 2:8)
« Ary hoy ny vadiny taminy: Mbola mitana ny fahamarinanao ihany va ianao? Mahafoiza an'Andriamanitra ianao, dia aoka ho faty. » (Joba 2:9)
« Fa hoy izy taminy: Tahaka ny tenin'ny anankiray amin'ny vehivavy adala ny teninao. Moa ny soa ihany va no horaisintsika avy amin'Andriamanitra, fa tsy ny ratsy koa? Tamin'izany rehetra izany dia tsy nanota tamin'ny molony Joba. » (Joba 2:10)
« Ary rehefa ren'ny sakaizan'i Joba telo lahy ny fahoriana rehetra izay nanjo azy, dia samy niainga avy tany amin'ny fonenany avy izy dia Elifaza Temanita sy Bildada Sohita ary Zofara Namatita ary nifamotoana izy mba handeha hitsapa alahelo sy hampionona azy. » (Joba 2:11)
« Ary nanopy ny masony teny lavidavitra eny izy telo lahy ka tsy nahafantatra azy, dia nanandratra ny feony izy ka nitomany; ary samy nandriatra ny lambany avy koa izy rehetra, dia nanopy vovoka ho amin'ny lanitra hiraraka amin'ny lohany. » (Joba 2:12)
« Ary niara-nipetraka teo aminy tamin'ny tany hafitoan'andro sy hafitoan'alina izy, nefa tsy nisy niteny taminy na dia indraim-bava akory aza, satria hitany fa mafy loatra ny fahoriany. » (Joba 2:13)
« [Ny fitarainan'i Joba noho ny fahoriana nanjo azy] Rehefa afaka izany, dia niloa-bava Joba ka nanozona ny androny » (Joba 3:1)
« nanao hoe: » (Joba 3:2)
« Foàna anie ny andro nahaterahako sy ny alina izay nanao hoe: Misy zazalahy vao torontoronina! » (Joba 3:3)
« Izany andro izany dia aoka ho maizina, ary aoka tsy hitady azy Andriamanitra any ambony; ary aoka tsy hisy mazava hamirapiratra aminy; » (Joba 3:4)
« Aoka ny aizina sy ny aloky ny fahafatesana hahalasa azy indray*; Aoka ny rahona hitatao eo amboniny; Aoka izay zavatra mahamaizina ny andro hampahatsiravina azy.[Na:handoto azy] » (Joba 3:5)
« Izany alina izany aoka ny aizim-pito hisambotra azy; Aoka tsy hiara-mifaly amin'ny andron'ny taona izy. Ary tsy ho tonga amin'ny isan'ny volana; » (Joba 3:6)
« Indro izany alina izany aoka ho momba izy; Aoka tsy ho velona ao ny hoby; » (Joba 3:7)
« Aoka hanozona azy ny mpanozona andro, Izay mahay mamoha ny dragona; » (Joba 3:8)
« Aoka ho maizina ny kintan'ny marainany; Aoka hiandry ny mazava izy, nefa tsy hisy, ary aoka tsy ho faly mahita ny hodimason'ny maraina izy, » (Joba 3:9)
« Satria tsy nanidy ny varavaran'ny kibon'ineny izy ka tsy nanafina fahoriana tamin'ny masoko. » (Joba 3:10)
« Nahoana re aho no tsy maty hatrany am-bohoka e, ary tsy niala aina, fony vao nivoaka avy tany an-kibo e? » (Joba 3:11)
« Nahoana no nisy lohalika niandry ahy? Ary nahoana no nisy nono hinonoako? » (Joba 3:12)
« Fa raha tsy izany, dia efa nandry aho toy izay ka niadana, eny, natory aho ka afa-tsasatra, » (Joba 3:13)
« Teo amin'ny mpanjaka sy ny mpanolo-tsaina avy amin'ny tany, izay nanao* ireny tanàna efa rava**, [*Na: namboatra][**Na: fasana lehibe] » (Joba 3:14)
« Na teo amin'ny andriandahy izay manana volamena sady mameno volafotsy ny tranony; » (Joba 3:15)
« Na efa tsy ary toy ny zaza tsy tonga volana aho ka nafenina, dia toy ny zaza izay tsy nahita ny mazava akory. » (Joba 3:16)
« Any no itsaharan'ny ratsy fanahy tsy hampitebiteby, ary any ny reraka no afa-tsasatra; » (Joba 3:17)
« Miara-miadana avokoa ny mpifatotra; Tsy mandre ny feon'ny mpampiasa izy. » (Joba 3:18)
« Samy any ny kely sy ny lehibe, Ary ny mpanompo dia afaka amin'ny tompony. » (Joba 3:19)
« Nahoana no fahazavana no mba omena ny reraka, ary fiainana ho an'izay latsaka amin'ny fangidiana? » (Joba 3:20)
« Izay miandry fahafatesana, nefa tsy avy izy, sady mitady azy mihoatra noho ny fitady harena nafenina: » (Joba 3:21)
« Izay faly indrindra sady ravoravo, raha mahita ny fasana, » (Joba 3:22)
« Dia olona izay mandeha ao amin'ny maizina sady voafefin'Andriamanitra manodidina. » (Joba 3:23)
« Fa mialoha ny haninkaniko ny fitolokoko, ary migororoana toy ny rano ny fidradradradrako; » (Joba 3:24)
« Fa Izay atahorako no mahazo ahy, ary izay angovitako no manjo ahy. » (Joba 3:25)
« Tsy mbola nahita fiadanana na fitsaharana na fakàna aina akory aza aho, dia tonga indray ny tebiteby. » (Joba 3:26)
« [Ny teny voalohany nataon'i Elifaza] Dia namaly Elifaza Temanita ka nanao hoe: » (Joba 4:1)
« Raha misy sahy miteny aminao, dia ho sosotra va ianao? Fa raha ny mamehy vava kosa, iza moa no mahazaka izany? » (Joba 4:2)
« Indro, efa nananatra ny maro ianao. Ary ny tanana miraviravy efa nampaherezinao; » (Joba 4:3)
« Ny teninao efa nanohana izay efa saiky lavo, ary ny lohalika malemy efa nampahatanjahinao » (Joba 4:4)
« Nefa ankehitriny mba manjo anao kosa izany, ka dia kivy ianao, Mihatra aminao izany, ka raiki-tahotra ianao » (Joba 4:5)
« Tsy ny fivavahanao* va no tokinao? Ary tsy fanantenanao va ny fahitsian'ny lalanao? [Heb. fahatahoranao] » (Joba 4:6)
« Masìna ianao, tsarovy fa iza moa no very tsy nanan-tsiny? Ary taiza no nisy olo-mahitsy naringana? » (Joba 4:7)
« Araka izay efa hitako, dia izay miasa heloka sy mamafy fahoriana no mijinja izany. » (Joba 4:8)
« Ny fofonain'Andriamanitra no andringanana azy. Eny, ny fofonain'ny fahatezerany no mahalevona azy. » (Joba 4:9)
« Ny feon'ny olona, eny, ny feon'ny liona masiaka, ary ny nifin'ny liona tanora dia ombotana; » (Joba 4:10)
« Mirenireny ny lion-dahy noho ny tsi-fahitany remby, ary miely ny zanaky ny liom-bavy. » (Joba 4:11)
« Nisy teny tonga tamiko mangingina, ary ny sofiko nahare siosio avy taminy, » (Joba 4:12)
« Tamin'ny eritreritra avy amin'ny tsindrimandry alina, raha sondrian-tory ny olona, » (Joba 4:13)
« Dia azon-tahotra sy hovotra aho, ka nampihorohoro ny taolako rehetra izany. » (Joba 4:14)
« Ary nisy fanahy nandalo teo anatrehako ka nampitsangam-bolo ny tenako. » (Joba 4:15)
« Nijanona izy, nefa tsy nahafantatra ny tarehiny aho; Nisy endri-javatra teo anoloan'ny masoko; Nisy fanginana, dia nandre feo aho nanao hoe: » (Joba 4:16)
« Ho marina noho* Andriamanitra va ny zanak'olombelona? Ho madio noho* ny Mpanao azy va ny olona?[Na: eo anatrehan'] » (Joba 4:17)
« Indro, tsy matoky ireo mpanompony aza Izy, eny, ny anjeliny aza ataony ho tsy tonga ohatra. » (Joba 4:18)
« Koa mainka izay mitoetra ao an-trano tany, sady avy tamin'ny vovoka no nihaviany*, ary mora poritra noho ny kalalao izy;[Heb. ao amin'ny vovoka fiorenany] » (Joba 4:19)
« Indray andro monja dia montsana izy; Tsy misy misaina azy, na dia levona mandrakizay aza izy. » (Joba 4:20)
« Tsy voaongotra va ny kofehin-dainy ao aminy? Maty izy, nefa tsy mbola nanam-pahendrena. » (Joba 4:21)
« Miantsoa ange! moa misy hamaly anao va? Ary iza amin'ireo masina no hotodihinao? » (Joba 5:1)
« Fa ny adala dia vonoin'ny fahasosorana, ary ny kely saina dia matin'ny fialonana. » (Joba 5:2)
« Izaho nahita olona adala mamaka, nefa vetivety Indray dia tsy maintsy nanozona ny fonenany aho; » (Joba 5:3)
« Lavitra ny famonjena ny zanany Ka torotoro eo am-bavahady, nefa tsy manan-kamonjy; » (Joba 5:4)
« Ny vokatry ny taniny dia lanin'ny noana, eny, alainy na dia voafefy tsilo aza; ary ny fandrika mitanatana vava hahazo ny fananany » (Joba 5:5)
« Fa tsy mivoaka avy amin'ny vovoka ny alahelo, ary tsy mitrebona avy amin'ny tany ny fahoriana, » (Joba 5:6)
« Nefa teraka ho amin'ny fahoriana ny olombelona, dia tahaka ny fanidin'ny kilalaon'afo miakatra » (Joba 5:7)
« Fa raha toa ahy kosa dia hitady an'Andriamanitra aho, ary Andriamanitra ihany no hotolorako ny teniko, » (Joba 5:8)
« Dia Izay manao zava-dehibe tsy takatry ny saina sy zava-mahagaga tsy hita isa, » (Joba 5:9)
« Dia Izay mampilatsaka ranonorana ety ambonin'ny tany ary mampandeha rano eny amin'ny saha, » (Joba 5:10)
« Ka apetrany amin'ny avo Izay ambany, ary asandrany ho amin'ny fahafinaretana ny miory, » (Joba 5:11)
« Dia Izay mahafoana ny hevitry ny fetsy, ka tsy hahefan'ny tànany na inona na inona hahasoa ny tenany; » (Joba 5:12)
« Ny fahafetsen'ny hendry ihany no entiny misambotra azy, ary ny saina ataon'ny mpiolakolaka dia rava; » (Joba 5:13)
« Na dia amin'ny antoandro aza dia tafatsarapaka ao amin'ny maizina ireny ka miraparapa amin'ny mitataovovonana tahaka ny amin'ny alina; » (Joba 5:14)
« Fa vonjeny kosa ny malahelo tsy ho voan'ny sabatry ny vavany; Eny, vonjeny tsy ho azon'ny tanan'ny mahery izy. » (Joba 5:15)
« Dia misy fanantenana ho an'ny reraka; fa ny faharatsiana kosa mihombom-bava » (Joba 5:16)
« Indro, sambatra ny zanak'olombelona izay anarin'Andriamanitra, koa aza atao ho zavatra kely ny famaizan'ny Tsitoha; » (Joba 5:17)
« Fa sady mandratra Izy no mamehy; Manorotoro Izy, ary ny tànany ihany no manasitrana. » (Joba 5:18)
« Amin'ny fahoriana enina dia hamonjy anao Izy; Eny, amin'ny fito aza dia tsy hisy loza hihatra aminao. » (Joba 5:19)
« Raha avy ny mosary, dia hiaro anao amin'ny fahafatesana Izy; Ary raha avy ny ady, dia hiaro anao tsy ho voan'ny sabatra Izy; » (Joba 5:20)
« Hampiereny tsy ho voan'ny kapo-bava ianao, ary tsy hatahotra, raha avy ny fandringanana; » (Joba 5:21)
« Ny fandringanana sy ny mosary dia hihomehezanao; ary tsy hatahoranao ny bibi-dia; » (Joba 5:22)
« Fa vita fanekena amin'ny vato any an-tsaha aza ianao; Ary ny bibi-dia hihavana aminao; » (Joba 5:23)
« Ary ho hitanao fa ny fiadanana no lainao; Ary raha mizaha ny kijanao ianao, dia ho hitanao fa tsy misy very ny ao; » (Joba 5:24)
« Ary ho hitanao koa fa maro ny zanakao, ary ny terakao ho tahaka ny ahitra amin'ny tany; » (Joba 5:25)
« Haharitra ianao ambara-piditrao any am-pasana, raha mbola henjana, dia tahaka ny amboaram-bary akarina amin'ny fotoana. » (Joba 5:26)
« Izany ary no izy, fa efa nandinika azy izahay; Hevero ary izany, ka fantaro tsara. » (Joba 5:27)
« [Ny teny navalin'i Joba] Dia namaly Joba ka nanao hoe: » (Joba 6:1)
« Enga anie ka holanjaina tokoa ny fahasosorako, ka hampifandaniaina amin'ny mizana izy sy ny fahoriako! » (Joba 6:2)
« Fa ankehitriny mavesatra noho ny fasika any an-dranomasina ny fahoriako, koa dia nirediredy aho. » (Joba 6:3)
« Fa ny zana-tsipiky ny Tsitoha mitsatoka amiko, ka mifoka ny poizina avy aminy ny fanahiko; Ary ny fampitahorana Andriamanitra milahatra hamely ahy. » (Joba 6:4)
« Maneno va ny boriki-dia, raha eo amin'ny vilona? Na mimàmà va ny omby, raha eo amin'ny fihinany? » (Joba 6:5)
« Azo hanina va ny matsatso, raha tsy asian-tsira? Na mba misy tsirony va ny tafotsin'atody*? [Na: ranon-tsikobonkobon-danitra] » (Joba 6:6)
« Ny zavatra izay nolaviko tsy hotendrena, dia ireny no tsy maintsy haniko, na dia maharikoriko ahy aza. » (Joba 6:7)
« Enga anie ka ho azoko izay angatahiko, ary homen'Andriamanitra ahy anie izay iriko! » (Joba 6:8)
« Ka ho sitrak'Andriamanitra anie ny hanorotoro ahy! Eny, halefany anie ny tànany ka hahamaito ny aiko, » (Joba 6:9)
« Dia hahita fiononana amin'izany aho ka hiravoravo na dia amin'ny fangirifiriana tsy mifaditrovana aza, satria tsy nandà ny tenin'ny Iray Masina aho. » (Joba 6:10)
« Inona moa ny heriko, no hanantena aho? Ary hanao ahoana moa ny farako, no hanindry fo* aho? [Na: hanalava ny androko] » (Joba 6:11)
« Herim-bato va ny heriko? Na varahina va ny nofoko? » (Joba 6:12)
« Tsy efa foana va ny hery ho entiko mamonjy tena, ary tsy efa nakifika hiala amiko va ny faharetana? » (Joba 6:13)
« Izay efa mivarahontsana dia tokony hiantran'ny sakaizany. Fandrao mahafoy ny fahatahorana ny Tsitoha izy. » (Joba 6:14)
« Ny rahalahiko mampihambo manana ahy tahaka ny ranotrambo, dia tahaka ny mason-drano any an-dohasahan-driaka, izay malaky ritra, » (Joba 6:15)
« Izay mainty azon'ny ranomandry Sady iafenan'ny oram-panala; » (Joba 6:16)
« Fa raha taninin'ny hainandro izy, dia levona; raha maina ny andro, dia ritra eo amin'ny fitoerany izy; » (Joba 6:17)
« Mivilivily no fandehany tankina izy ka levona. » (Joba 6:18)
« Ny antokon'i Tema mitazana, ny andian'i Sheba manantena azy; » (Joba 6:19)
« Very hevitra ireo, satria samy nanampo; tonga teo izy, kanjo nangaihay. » (Joba 6:20)
« Fa ankehitriny efa tsinontsinona ianareo; Nahita ny fahoriana ianareo ka raiki-tahotra. » (Joba 6:21)
« Moa aho va efa nanao hoe: Omeo aho, ka mahafoiza zavatra ho ahy amin'ny fanananareo, » (Joba 6:22)
« Ary vonjeo amin'ny tanan'ny fahavalo aho, ka afaho amin'ny tanan'ny mpitohatoha? » (Joba 6:23)
« Mampianara ahy, dia hangina aho; Ary ampahafantaro izay nahadisoako aho. » (Joba 6:24)
« Endrey ny herin'ny teny marina! Fa mba mahavoa inona kosa moa ny anatra ataonareo? » (Joba 6:25)
« Ny amin'ny teniko ihany va no ananaranareo ahy? Fa ho amin'ny rivotra ny tenin'ny olona mamoy fo. » (Joba 6:26)
« Eny, fa na dia ny kamboty aza dia ataonareo loka, ary ny sakaizanareo dia ataonareo varotra. » (Joba 6:27)
« Fa ankehitriny, masìna ianareo, mba atreho kely aho, dia ho hitanareo fa tsy handainga tsy akory aho. » (Joba 6:28)
« Masìna ianareo, diniho indray aho, ary aoka tsy hisy fitsarana tsy marina; eny, diniho indray aho, fa mbola ao ihany ny fahamarinako. » (Joba 6:29)
« Moa misy heloka va eo amin'ny lelako? » (Joba 6:30)
« Tsy mahafantatra izay ratsy va ny vavako? Tsy mpiantafika va ny zanak'olombelona ety ambonin'ny tany? Ary tsy tahaka ny andron'ny mpikarama va ny androny? » (Joba 7:1)
« Toy ny mpanompo maniry alokaloka, ary toy ny mpikarama miandry ny karaman'ny asany, » (Joba 7:2)
« Dia toy izany no anaovana ahy hahita volana mampahory, ary alina mahadisadisa no tendrena ho ahy. » (Joba 7:3)
« Raha vao mandry aho, dia mieritreritra hoe: Rahoviana re no hifoha aho? Fa mihalava izany ny alina*, ary mivadibadika indrindra aho mandra-pahazavan'ny andro.[Heb. hariva] » (Joba 7:4)
« Ny nofoko mitafy olitra sy baingan-tany; efa maina ny hoditro, kanjo mitsiranorano indray. » (Joba 7:5)
« Faingana noho ny famahanan-tenona ny androko ka lany tsy misy fanantenana. » (Joba 7:6)
« Tsarovy fa rivotra ny aiko: ary tsy hahita soa intsony ny masoko. » (Joba 7:7)
« Tsy hahita ahy intsony ny mason'izay mijery ahy: Ny masonao hizaha ahy, fa tsy ho ao aho. » (Joba 7:8)
« Tahaka ny rahona misava ka levona, dia tahaka izany koa, izay midina any amin'ny fiainan-tsi-hita* tsy mba hiakatra intsony;[Heb. Sheola] » (Joba 7:9)
« Tsy hiverina any an-tranony intsony izy. Ary tsy hahalala azy intsony ny fonenany. » (Joba 7:10)
« Ary izaho dia tsy hamehy vava, Fa hiteny noho ny fahorian'ny fanahiko sy hitaraina noho ny fangidian'ny aiko. » (Joba 7:11)
« Ranomasina va aho, na trozona, No dia asianao fiambenana? » (Joba 7:12)
« Raha hoy izaho: Hampionona ahy ny farafarako, hampitony ny fitarainako ny fandriako. » (Joba 7:13)
« Dia mampitahotra ahy amin'ny nofy Hianao ary mampihorohoro ahy amin'ny tsindrimandry; » (Joba 7:14)
« Ka dia aleon'ny fanahiko ny hokendaina, eny, aleoko ny fahafatesana aza toy izay izato fitofezako* izato;[Heb. taolako] » (Joba 7:15)
« Maharikoriko ahy izao, tsy tiako ny ho velona ela; Ilaozy miala aho, fa fofona foana ny androko. » (Joba 7:16)
« Inona moa ny zanak'olombelona, no ekenao ho lehibe, ka ampandinihinao azy ny fonao, » (Joba 7:17)
« Sady fantarinao isa-maraina izy; sy izahanao toetra isaky ny indray mipi-maso? » (Joba 7:18)
« Mandra-pahoviana re vao hihodina tsy hijery ahy Hianao, ka mba hiala amiko mandra-piteliko rora? » (Joba 7:19)
« Na dia ho nanota aza aho, nampaninona Anao moa izany, ry Mpandinika ny olombelona? Nahoana no dia nataonao fikendry aho, ka efa tonga enta-mavesatra amiko aho? » (Joba 7:20)
« Ary nahoana no tsy mamela ny fahadisoako sy manaisotra ny heloko Hianao? Fa izao dia efa handry any amin'ny vovoka aho; ary hitady ahy fatratra Hianao, fa tsy ho aty intsony aho. » (Joba 7:21)
« [Ny teny voalohany nataon'i Bildada] Dia namaly Bildada Sohita ka nanao hoe: » (Joba 8:1)
« Mandra-pahoviana no hiteny toy izany ianao, ka ho rivotra mahery ny teny aloaky ny vavanao? » (Joba 8:2)
« Andriamanitra va hamadika ny fitsarana, na ny Tsitoha hamadika ny rariny? » (Joba 8:3)
« Raha nanota taminy ny zanakao, dia efa nampanodiaviny azy ny fahadisoany. » (Joba 8:4)
« Fa raha ianao kosa mandroso mitady an'Andriamanitra ka mifona amin'ny Tsitoha. » (Joba 8:5)
« Ary raha madio sy mahitsy ianao, dia hifoha hamonjy* anao tokoa Izy ary hampiadana indray ny fonenan'ny fahamarinanao,[Na: hiambina] » (Joba 8:6)
« Ka na dia kely aza no niandohanao, dia ho lehibe indrindra no hiafaranao. » (Joba 8:7)
« Fa masìna ianao, anontanio ange ny ntaolo, ka fantaro ny hevitra hitan'ny razany » (Joba 8:8)
« (Fa vao omaly isika ka tsy mba mahalala, fa aloka ihany ny androntsika ety ambonin'ny tany); » (Joba 8:9)
« Tsy ireny va no hampianatra anao ka hilaza aminao ary hamoaka teny avy ao am-pony? » (Joba 8:10)
« Haniry va ny zozoro, raha tsy eny amin'ny fotaka? Hitrebona va ny harefo, raha tsy misy rano? » (Joba 8:11)
« Mbola maitso izy sady tsy voajinja, kanefa malazo alohan'ny zava-maitso rehetra. » (Joba 8:12)
« Toy izany no lalan'izay rehetra manadino an'Andriamanitra; Ary ho very ny fanantenan'ny mpihatsaravelatsihy*,[Na: ratsy fanahy] » (Joba 8:13)
« Fa ho maito ny fanantenany, eny, ho tranon-kala ny tokiny. » (Joba 8:14)
« Miankina amin'ny tranony izy, kanjo tsy maharitra iny; Mihazona azy mafy izy, kanjo tsy mahazaka azy iny. » (Joba 8:15)
« Mitsimoka tsara tandrifin'ny masoandro izy, ary ny rantsany misandrahaka eo amin'ny tanimboliny; » (Joba 8:16)
« Mifelipelika mifaniditra eo amin'ny korontam-bato ny fakany ary mahazo any anelanelany; » (Joba 8:17)
« Kanjo nony fongorany hiala amin'ny fitoerany izy, dia handà azy izany ka hanao hoe: Tsy mbola nahita anao akory aho. » (Joba 8:18)
« Indro, izany ihany no fifalian'ny lalan-kalehany; ary hisy hafa indray mitrebona avy amin'ny vovoka. » (Joba 8:19)
« Indro, Andriamanitra tsy hanary ny olona tsy manan-tsiny ary tsy hitantana ny mpanao ratsy; » (Joba 8:20)
« Mbola hofenoiny hehy ny vavanao sy hoby ny molotrao. » (Joba 8:21)
« Izay mankahala anao hitafy henatra; Ary tsy hisy intsony ny lain'ny ratsy fanahy. » (Joba 8:22)
« [Ny teny navalin'i Joba] Dia namaly Joba ka nanao hoe: » (Joba 9:1)
« Fantatro tokoa fa izany no izy; Fa aiza no hahamarina ny zanak'olombelona eo anatrehan'Andriamanitra? » (Joba 9:2)
« Raha te-hifandahatra aminy izy,dia tsy mahavaly teny Azy na dia iray amin'ny arivo aza. » (Joba 9:3)
« Hendry am-po Izy sady matanjaka amin'ny hery; iza no nikiry nanohitra Azy ka tsy naninona? » (Joba 9:4)
« Izay mamindra tendrombohitra, nefa ireny tsy mahalala akory, izay mamadika azy amin'ny fahatezerany, » (Joba 9:5)
« Ary mampihorohoro ny tany ho afaka amin'ny fitoerany, ka mihozongozona ny andriny; » (Joba 9:6)
« Mandidy ny masoandro Izy, ka tsy miposaka iny, ary manisy tombo-kase manafina ny kintana; » (Joba 9:7)
« Sady Izy irery ihany no mamelatra ny lanitra sy mandia ny onjan-dranomasina; » (Joba 9:8)
« Manao ireo kintana lehibe Izy, dia ny Bera sy ny Telonohorefy ary ny Ikotokelimiadilaona sy ireo kintana maro any atsimo*,[Heb. ireny efi-trano ery atsimo] » (Joba 9:9)
« Ary manao zava-dehibe tsy takatry ny saina, eny, fahagagana tsy hita isa. » (Joba 9:10)
« Indro, mandalo ahy Izy, nefa tsy hitako; Ary mihelina Izy, nefa tsy fantatro. » (Joba 9:11)
« Indro, mipaoka Izy, ka iza no mahasakana Azy? Iza no hanao aminy hoe: Inona no ataonao? » (Joba 9:12)
« Andriamanitra tsy mampitony ny fahatezerany; Ny mpanampy an-dRahaba* aza dia mitanondrika eo ambaniny.[Rahaba = Rehareha] » (Joba 9:13)
« Mainka fa izaho tsy mahavaly Azy, na mahafidy teny hifandaharako aminy; » (Joba 9:14)
« Fa na dia marina aza aho, dia tsy hahavaly tsy akory; Hifona amin'Ilay manana ady amiko no hany heriko. » (Joba 9:15)
« Raha mba niantso aho, ka namaly ahy aza Izy, dia tsy ho nino aho fa hanaiky ny fitarainako Izy. » (Joba 9:16)
« Fa manorotoro ahy amin'ny tafio-drivotra Izy ka manamaro ny feriko tsy ahoan-tsy ahoana. » (Joba 9:17)
« Sady tsy avelany haka aina akory aho, fa vokisany zava-mangidy. » (Joba 9:18)
« Raha ny amin'ny herin'ny mahery, dia: Indro ary! Ary ny amin'ny fitsarana: Iza no hifandahatra amiko? » (Joba 9:19)
« Na dia marina aza aho, dia hanameloka ahy ihany ny vavako; Ary na dia tsy manan-tsiny aza aho, dia hanao ahy ho meloka Izy. » (Joba 9:20)
« Marina aho, ataoko tsinontsinona ny aiko; Tsy ahoako izay ho velona. » (Joba 9:21)
« Tsy misy hafa aminy, ka izany no nanaovako hoe: Ny marina sy ny meloka dia samy aringany avokoa. » (Joba 9:22)
« Raha misy loza* mahafaty tampoka, dia mihomehy ny fizahan-toetra ny marina Izy.[Heb. fikapohana] » (Joba 9:23)
« Ny tany efa voatolotra ho eo an-tànan'ny ratsy fanahy; Manarona ny tavan'ny mpitsara eo Izy; Raha tsy Izy no manao izany, dia iza, kosa ary? » (Joba 9:24)
« Ny androko dia faingana noho ny tsimandoa; Lasa ireny ka tsy nahita soa akory. » (Joba 9:25)
« Mihelina tahaka ny lakana faingam-pandeha* izy, tahaka ny voromahery mipaoka hanina.[Heb. lakana zozoro] » (Joba 9:26)
« Raha hoy izaho: Hanadino ny alaheloko aho, hitsahatra tsy hanjonitra aho ka ho miramirana, » (Joba 9:27)
« Dia mahatsiravina ahy ny fahoriako rehetra; Fantatro fa tsy hataonao ho tsy manan-tsiny aho. » (Joba 9:28)
« Tsy maintsy hatao ho meloka ihany aho, koa nahoana aho no hanasa-tena foana? » (Joba 9:29)
« Na dia mandro amin'ny oram-panala aza aho ka manadio ny tanako amin'ny ranon-davenona, » (Joba 9:30)
« Dia hanitrika ahy any am-pahitra miaraka amin'izay Hianao, ka hataon'ny fitafiako ho zava-betaveta aho. » (Joba 9:31)
« Fa tsy olona tahaka ahy Izy ka ho azoko valiana hifanatrehanay amin'ny fitsarana. » (Joba 9:32)
« Tsy misy mpanelanelana anay Hametraka ny tànany aminay roa tonta. » (Joba 9:33)
« Aoka hanaisotra ny tsorakazony amiko Izy, ary aoka tsy hampahatsiravina ahy ny fampitahorany, » (Joba 9:34)
« Dia hiteny aho ka tsy hatahotra Azy; Fa fantatro fa tsy hatahotra foana aho. » (Joba 9:35)
« Maharikoriko ahy ny aiko; Hamoaka ny fitarainako aho sy hiteny noho ny fangidian'ny fanahiko » (Joba 10:1)
« Hanao amin'Andriamanitra hoe aho: Aza manameloka ahy; Mba ampahalalao izay anton'ny iadianao amiko aho. » (Joba 10:2)
« Mahafaly Anao va ny hampahory sy hanary ny efa nisasaranao ka hamirapiratra amin'ny fisainan'ny ratsy fanahy? » (Joba 10:3)
« Manana maso nofo va Hianao? Na mijery tahaka ny fijerin'ny zanak'olombelona? » (Joba 10:4)
« Tahaka ny andron'ny zanak'olombelona va ny andronao? Na tahaka ny taonan'ny olombelona ny taonanao, » (Joba 10:5)
« No dia mikaroka izay heloko Hianao sy mikatsaka izay fahotako, » (Joba 10:6)
« Na dia fantatrao aza fa tsy mba ratsy fanahy aho, ary tsy misy mahavonjy amin'ny tananao? » (Joba 10:7)
« Ny tananao ihany no namorona ahy ka nanisy endrika izao tenako rehetra izao, kanjo levoninao indray aho izao. » (Joba 10:8)
« Masina Hianao, tsarovy fa notefenao toy ny tanimanga aho, ka hamerina ahy amin'ny vovoka indray Hianao! » (Joba 10:9)
« Tsy naidinao toy ny ronono va aho ka nampandrinao toy ny ronono-mandry? » (Joba 10:10)
« Eny, notafianao hoditra sy nofo aho ary norarinao tamin'ny taolana sy ny ozatra. » (Joba 10:11)
« Aina sy famindram-po no nomenao ahy; Ary ny fiahianao no niaro ny aiko. » (Joba 10:12)
« Saingy izao no nafeninao tao am-ponao, eny, fantatro fa tao aminao izao: » (Joba 10:13)
« Raha manota aho, dia mamantatra ahy Hianao ka tsy manafaka ahy amin'ny heloko. » (Joba 10:14)
« Raha meloka aho, dia lozako! Ary na dia marina aza aho, dia tsy ho sahy miandrandra, satria feno henatra sady mahatsiaro fahoriana aho. » (Joba 10:15)
« Fa raha sahy miandrandra aho, dia hihaza ahy tahaka ny liona masiaka Hianao; Ary hiverina indray Hianao, ka ho mahagaga ny famelinao ahy. » (Joba 10:16)
« Mbola hanangana vavolombelona vaovao mandrakariva hanameloka ahy Hianao sy hampitombo ny fahatezeranao amiko; Fahavalo mifanontona no mamely ahy. » (Joba 10:17)
« Ka nahoana no namoaka ahy foana avy tany am-bohoka Hianao? Fa raha tsy izany, dia ho niala aina aho, ka tsy mba nisy maso nahita ahy akory. » (Joba 10:18)
« Ary efa toy ny tsy ary aho. Ka nentina avy tany an-kibo ho any am-pasana. » (Joba 10:19)
« Tsy vitsy va ny androko? Koa mitsahara Hianao, mihataha mba hakako aina kely, » (Joba 10:20)
« Dieny tsy mbola lasa tsy hiverina aho, dia ho any amin'ny tanin'ny aizina sy ny aloky ny fahafatesana, » (Joba 10:21)
« Ho any amin'ny tany maizim-pito, dia ny an'ny aloky ny fahafatesana sy ny fikorontanana, sady maizim-pito ny famirapiratana any. » (Joba 10:22)
« [Ny teny voalohany nataon'i Zofara] Dia namaly Zofara Namatita ka nanao hoe: » (Joba 11:1)
« Moa tsy hovaliana va ny teny be toy izany? Ary moa raha maro vava, dia ho marina va? » (Joba 11:2)
« Ny bedibedinao va no hampangina ny olona? Ka dia haniratsira ianao, ka tsy hisy handresy lahatra, » (Joba 11:3)
« Ary dia hiteny hoe: Madio ny teny nalahatro, ary tsy nanan-tsiny teo imasonao aho. » (Joba 11:4)
« Enga anie ka hiteny Andriamanitra ka hiloa-bava hamaly anao! » (Joba 11:5)
« Dia hasehony aminao ny fahendrena miafina, fa tsy hita lany* izany, ka dia ho fantatrao fa tsy dia novalian'Andriamanitra avokoa ny helokao.[Heb. roa sosona] » (Joba 11:6)
« Takatry ny sainao va ny fomban*'Andriamanitra? Ary tanteraka va ny fahitanao ny Tsitoha [Na: ny famantarana an'] » (Joba 11:7)
« Avo tahaka ny lanitra izany! ka inona no hainao atao? Lalina noho ny fiainan-tsi-hita*! ka inona no fantatrao? [Heb. Sheola] » (Joba 11:8)
« Lava noho ny tany ny ohany ary lehibe noho ny ranomasina. » (Joba 11:9)
« Raha mandroso Izy ka misambotra ary manao fitsarana, dia iza moa no mahasakana Azy? » (Joba 11:10)
« Fa Izy mahafantatra ny olon-dratsy; Ary hitany ny heloka, na dia tsy mandinika akory aza Izy*.[Na: Ary hitany ny heloka izay tsy heverin'ny olona akory] » (Joba 11:11)
« Koa na dia ny olom-poana aza dia hahazo fahendrena, ary na dia ny zanaky ny boriki-dia aza dia hateraka ho olombelona*.[Na: Nefa ny olom-poana dia tsy manam-pahendrena; Eny, ny olombelona dia teraka ho toy ny boriki-dia] » (Joba 11:12)
« Raha ampanatrehinao Azy ny fonao, ary atantinao aminy ny tananao, » (Joba 11:13)
« Ka misy heloka eo an-tananao, dia ario lavitra izany, ary aza avela hisy ratsy hitoetra ao an-dainao; » (Joba 11:14)
« Dia hahazo hanandratra ny tavanao tsy misy tsiny ianao, koa hijoro tsara ary tsy hatahotra; » (Joba 11:15)
« Fa ho hadinonao ny fahorianao: Toy ny rano efa nandalo no hahatsiarovanao azy. » (Joba 11:16)
« Ary hamirapiratra lavitra noho ny mitataovovonana ny andronao; na dia sendra manjombona aza, dia ho tonga tahaka ny maraina. » (Joba 11:17)
« Hatoky ianao, satria misy fanantenana; eny, hijery manodidina ianao ka handry tsy amin'ahiahy. » (Joba 11:18)
« Dia ho tafandry ianao, fa tsy hisy hanaitaitra; Ary maro no hila sitraka aminao. » (Joba 11:19)
« Fa ny mason'ny ratsy fanahy kosa ho pahina, ka ho very avokoa ny fiarovana azy, ary ny fialàna aina ihany no hany sisa azony antenaina. » (Joba 11:20)
« [Ny teny navalin'i Joba] Dia namaly Joba ka nanao hoe: » (Joba 12:1)
« Marina ary fa ianareo ihany tokoa olombelona! Ary hiara-maty aminareo ny fahendrena! » (Joba 12:2)
« Kanefa izaho mba manan-tsaina tahaka anareo ihany koa; Tsy latsaka noho ianareo aho; Fa iza moa no tsy nahalala izay zavatra toy izany? » (Joba 12:3)
« Tonga fihomehezan'ny sakaizako aho. Dia izaho izay niantso an'Andriamanitra ka novaliany; Eny, tonga fihomehezana ny olona marina tsy manan-tsiny. » (Joba 12:4)
« Endrehin-datsa ny ozoim-pahoriana, raha araka ny hevitry ny miadana, eny, vonona ho amin'izay ela mangozohozo ny latsa*.[Na: Fanilo milopilony ny ozoim-pahoriana, raha araka ny hevitry ny miadana, ka tandrifiny ho an'izay efa ho tafintohina ihany] » (Joba 12:5)
« Mandry fahizay ny lain'ny mpitohatoha, Ary mitoetra tsy manahy izay sahy mampahatezitra an'Andriamanitra, dia izay mitondra ny herin'ny tànany ho andriamaniny » (Joba 12:6)
« Kanefa anontanio ange ny biby, fa hampianatra anao izy, ary ny voro-manidina, fa hanambara aminao izy; » (Joba 12:7)
« Ary makà saina* amin'ny tany, dia hampianatra anao izy. Ary ny hazandrano any an-dranomasina hampahalala anao.[Na: amin'ny hazo madinika] » (Joba 12:8)
« Iza no tsy mahalala, raha mandinika ireny rehetra ireny*, fa ny nanao izany dia ny tanan'i Jehovah,[Na: Iza amin'ireny rehetra ireny no tsy mahalala] » (Joba 12:9)
« Izay mitana ny ain'ny zava-manan'aina rehetra sy ny fofonain'ny olombelona rehetra? » (Joba 12:10)
« Moa tsy ny sofina va no mamantatra ny teny? Ary tsy ny vava va no manandrana ny hanina? » (Joba 12:11)
« Ao amin'ny fotsy volo ny fahendrena, ary ny fahela-velona no ahazoam-pahalalana. » (Joba 12:12)
« Ao amin'Andriamanitra kosa no misy fahendrena sy hery; Izy no manana hevitra sy fahalalana. » (Joba 12:13)
« Indro, mandrava Izy, ka tsy hatsangana intsony; Manidy ny olona Izy, ka tsy hovohana. » (Joba 12:14)
« Indro, manampina ny rano Izy, ka dia ritra iny; Ary alefany indray ka mahasimba ny tany. » (Joba 12:15)
« Izy no manana hery sy tena fahendrena; Samy eo an-tanany avokoa ny voafitaka sy ny mpamitaka. » (Joba 12:16)
« Alany voninahitra ny mpanolo-tsaina, dia entiny. Ary asehony ny fahadalan'ny mpitsara. » (Joba 12:17)
« Vahany ny fifehezan'ny mpanjaka, ka feheziny mahazaka ny valahany. » (Joba 12:18)
« Alàny voninahitra ny mpisorona, dia entiny, ary ny mafy orina ela dia ravany. » (Joba 12:19)
« Koroiny ny laha-tenin'ny mahay, ary ny fahazavan-tsain'ny anti-panahy dia esoriny. » (Joba 12:20)
« Mandatsaka fanamavoana amin'ny andriandahy Izy, ary ketrahiny ny fehin-kibon'ny matanjaka. » (Joba 12:21)
« Manala rakotra izay lalina Izy mba tsy ho maizina ary mitondra ny aloky ny fahafatesana ho eo amin'ny mazava. » (Joba 12:22)
« Mahalehibe ny firenena Izy, nefa mandringana azy koa, mampihahaka ny firenena Izy, nefa mitondra azy hody indray. » (Joba 12:23)
« Mahavery saina ny loholona amin'ny tany Izy ary mampirenireny azy any an-efitra tsy misy lalana; » (Joba 12:24)
« Mitsapatsapa amin'ny maizina tsy misy mavaza ireo; ary mampivembena azy tahaka ny olona mamo Izy. » (Joba 12:25)
« Indro, izany rehetra izany efa hitan'ny masoko, ary efa ren'ny sofiko ka fantany. » (Joba 13:1)
« Izay fantatrareo dia mba fantatro koa; Tsy latsaka noho ianareo aho tsy akory. » (Joba 13:2)
« Kanefa raha izaho, dia ny Tsitoha no tiako hitenenana, ary Andriamanitra no iriko handaharan-teny. » (Joba 13:3)
« Fa ianareo kosa dia mpamoron-dainga; Dokotera tsy mahomby ianareo rehetra, » (Joba 13:4)
« Enga anie ka hangina mihitsy ianareo, dia ho fahendrenareo izany! » (Joba 13:5)
« Masìna ianareo, henoy ny anatro, ary tandremo izay alahatry ny molotro. » (Joba 13:6)
« Hanao teny tsy marina ho enti-manamarina an'Andriamanitra va ianareo? Hiteny fitaka ho Azy va ianareo? » (Joba 13:7)
« Hiangatra ho Azy va ianareo? Handaha-teny ho an'Andriamanitra va ianareo » (Joba 13:8)
« Ho tsara aminareo va, raha mandinika anareo Izy? Na ho azonareo fitahina hoatra ny famitaka zanak'olombelona va Izy? » (Joba 13:9)
« Hanameloka anareo mihitsy Izy, Raha miangatra mangingina ianareo. » (Joba 13:10)
« Tsy hampahatahotra anareo va ny fahalehibiazany? Ary tsy hitsatoka aminareo va ny fahatahorana avy aminy? » (Joba 13:11)
« Ireo teny tononinareo ireo dia ohabolana lavenona foana, ary manda fotaka ihany ny mandanareo. » (Joba 13:12)
« Mangina, ka mialà amiko ianareo, mba hitenenako; Fa aoka hanjo ahy ihany izay hanjo ahy. » (Joba 13:13)
« Nahoana no hitondra ny nofoko amin'ny nifiko aho? Tsia, fa manao ny aiko tsy ho zavatra aho*.[Na: Ka manao ny aiko eo an-tanako] » (Joba 13:14)
« Na dia hamono ahy aza Izy, mbola hanantena Azy ihany aho*; Kanefa hanamarina ny lalako eo anatrehany aho.[Na: Indro, hamono ahy Izy, tsy manam-panantenana aho] » (Joba 13:15)
« Ary izao no ho famonjena ahy: Ny* mpihatsaravelatsihy** tsy sahy mankeo anatrehany.[*Na: Ary ho famonjena ahy Izy, fa ny][**Na: ratsy fanahy] » (Joba 13:16)
« Mihainoa dia mihainoa ny teniko, ary aoka ho ren'ny sofinareo ny filazàko. » (Joba 13:17)
« Indro, fa efa voatoriko* ny adiko; Fantatro fa hanan-drariny aho.[Na: voalamiko] » (Joba 13:18)
« Iza no hahazo hifandahatra amiko? Fa raha izany, dia hangina aho ka hiala aina. » (Joba 13:19)
« Izao zavatra roa loha izao ihany no aza mba atao amiko, dia tsy hiery Anao aho; » (Joba 13:20)
« Esory hanalavitra ahy ny tananao, ary aoka tsy hampahatsiravina ahy fampitahoranao. » (Joba 13:21)
« Dia miantsoa, fa izaho hamaly; Na aoka hiteny aho, ka valio aho. » (Joba 13:22)
« Firy ary ny heloko sy ny fahotako? Mba ampahalalao izay fiodinako sy fahotako aho. » (Joba 13:23)
« Nahoana no manafina ny tavanao Hianao, ka manao ahy ho fahavalonao? » (Joba 13:24)
« Moa izay ravin-kazo indaosin'ny rivotra avy va no ampitahorinao? Ary izay vodivary maina avy va no enjehinao? » (Joba 13:25)
« Fa zava-mangidy no tendrenao hamely ahy, ka ampanodiavinao ahy, ny heloky ny fahatanorako; » (Joba 13:26)
« Dia mampiditra ny tongotro eo amin'ny boloky hazo Hianao ary mitsikilo ny diako rehetra; Ny hodiavin'ny tongotro dia feranao. » (Joba 13:27)
« Dia izaho ity izay mihalevona tahaka ny zavatra hanin'ny fositra, eny, tahaka ny fitafiana lanin'ny kalalao. » (Joba 13:28)
« Ny olona tera-behivavy dia vitsy andro sady vontom-pahoriana. » (Joba 14:1)
« Mitsimoka tahaka ny voninkazo izy ka jinjana*, ary mihelina tahaka ny aloka izy ka tsy mitoetra.[Na: malazo] » (Joba 14:2)
« kanefa amin'izay toy izany foana no ampihiratanao ny masonao? ka dia izay izaho avy no entinao hifandahatra aminao amin'ny fitsarana*![Na: fitsaranao] » (Joba 14:3)
« Aiza no misy madio ateraky ny tsy madio? Tsy misy na dia iray akory aza. » (Joba 14:4)
« Raha voafetra ny androny, ary voatendrinao ny isan'ny volana iainany, ary asianao fefy tsy azony ihoarana, » (Joba 14:5)
« Dia mihodina tsy hanatrika azy Hianao, mba hitsaharany, ka hifaliany amin*'ny androny toy ny mpikarama.[Na: hotaperany] » (Joba 14:6)
« Fa azo antenaina ny hazo, satria na dia kapaina aza izy, dia mbola hitsimoka indray, ka tsy maintsy hisy ny solofony; » (Joba 14:7)
« Na dia efa tonga antitra ao amin'ny tany aza ny fakany, ary maty ao amin'ny vovoka ny fotony, » (Joba 14:8)
« Raha mahare ny fofon-drano izy, dia hitsimoka indray. Ka handrahaka tahaka ny hazo tanora nambolena. » (Joba 14:9)
« Fa ny olona kosa maty ka miampatra; Eny, miala aina ny olona, ary aiza izy? » (Joba 14:10)
« Ny rano miala eo amin'ny kamory, ary ny ony mihena ka ritra, » (Joba 14:11)
« Ary toy izany koa ny olona; mandry izy ka tsy hitsangana intsony; Eny, mandra-paha-tsy hisian'ny lanitra dia tsy hahatsiaro izy na hofohazina amin'ny torimasony. » (Joba 14:12)
« Enga anie ka hanafina ahy any amin'ny fiainan-tsi-hita* Hianao Ka hampiery ahy mandra-pahafaky ny fahatezeranao! Ary hanendry fetr'andro ho ahy, dia hahatsiaro ahy [Heb. Sheola] » (Joba 14:13)
« Raha maty ny olona, moa ho velona indray va izy? Raha izany, dia hiandry mandritra ny andro fanafihako aho, mandra-pahatongan'ny fahafahako*.[Na: fiovako] » (Joba 14:14)
« Dia hiantso Hianao, ary izaho hamaly Anao; ary mba halahelo ny asan'ny tananao Hianao. » (Joba 14:15)
« Fa ankehitriny manisa ny diako Hianao; Tsy mitsikilo ny fahotako va Hianao? » (Joba 14:16)
« Efa voaisy tombo-kase ny kitapo misy ny fahadisoako; Ary voazaitranao ny heloko. » (Joba 14:17)
« Kanefa na dia ny tendrombohitra aza, raha mianjera, dia mihalevona; Ary ny vatolampy dia afindra hiala amin'ny fitoerany; » (Joba 14:18)
« Lanin'ny rano ny vato; ary indaosin'ny riaka ny vovo-tany: Toy izany no fanimbanao ny fanantenan'ny zanak'olombelona. » (Joba 14:19)
« Mandresy azy ho mandrakizay Hianao, ka lasa izy; Manova ny tarehiny Hianao ka mampandeha azy. » (Joba 14:20)
« Omem-boninahitra ny zanany nefa tsy fantany; Ary mietry ireo, nefa tsy hitany. » (Joba 14:21)
« Ny mihatra amin'ny tenany ihany no mampanaintaina azy, ary ny mihatra amin'ny tenany ihany no mampalahelo ny fanahiny. » (Joba 14:22)
« [Ny teny fanindroany nataon'i Elifaza] Dia namaly Elifaza Temanita ka nanao hoe: » (Joba 15:1)
« Tokony handahatra hevi-dravina va ny olon-kendry, ka hameno ny kibony amin'ny rivotra avy any atsinanana va, » (Joba 15:2)
« Ary hamaly amin'ny teny tsy mahasoa sy ny teny tsy mahatsara? » (Joba 15:3)
« Eny, foananao ny fahatahorana an'Andriamanitra, ary tampenanao* ny fivavahana eo anatrehany;[Na: hamavoinao] » (Joba 15:4)
« Fa ny helokao no manesika ny vavanao, ary mianatra ny lelan'ny fetsy ianao*.[Na: Tsy maneho ny helokao va ny vavanao, Na dia mianatra ny lelan'ny fetsy aza ianao?] » (Joba 15:5)
« Ny vavanao ihany no manameloka anao, fa tsy izaho; Ary ny molotrao ihany no mamely anao. » (Joba 15:6)
« Hianao va no voalohany izay nateraka ho olombelona? Na naloaky ny kibo talohan'ny tendrombohitra va ianao? » (Joba 15:7)
« Isan'ny mpihevitra teo amin'Andriamanitra va ianao, ka voarombakao ho anao irery ny fahendrena? » (Joba 15:8)
« Inona no fantatrao, ka tsy mba fantatray koa, na saina azonao, ka tsy ato aminay koa? » (Joba 15:9)
« Ny anti-panahy sy ny fotsy volo dia misy ato aminay, eny, olona ela niainana noho ny rainao aza. » (Joba 15:10)
« Ataonao ho tsinontsinona va ny fampiononana avy amin'Andriamanitra sy ny teny natao aminao amin'ny fahalemem-panahy? » (Joba 15:11)
« Nahoana no dia entin'ny fonao ianao? Ary nahoana no mipipy foana ny masonao, » (Joba 15:12)
« Ka miefonefona amin'Andriamanitra ianao, sady miteniteny foana ny vavanao? » (Joba 15:13)
« Inona ny zanak'olombelona no mba hadio izy? Ary izay tera-behivavy no mba ho marina? » (Joba 15:14)
« Indro, ireo anjeliny* aza tsy mahatoky Azy, ary ny lanitra aza tsy madio eo imasony;[Heb. masina] » (Joba 15:15)
« Koa mainka fa izay vetaveta sy tena ratsy, dia ny olona izay misotro heloka toa rano! » (Joba 15:16)
« Hanambara aminao aho, ka mihainoa ahy fa izay efa hitako no holazaiko, » (Joba 15:17)
« Dia zavatra notorin'ny olon-kendry, fa tsy nafeniny, dia izay azony avy tamin'ny razany; » (Joba 15:18)
« Ireny ihany no nomena ny tany, ary tsy nisy olona hafa firenena nisisika teo aminy. » (Joba 15:19)
« Ny ratsy fanahy mijalijaly amin'ny androny rehetra, dia amin'ny taona rehetra voatendry ho an'ny lozabe.	 » (Joba 15:20)
« Feo mampitahotra no ren'ny sofiny; Ary na dia miadana aza izy, dia avy hamely azy ihany ny mpandroba. » (Joba 15:21)
« Tsy manantena ho afaka amin'ny maizina izy; Andrasan'ny sabatra izy. » (Joba 15:22)
« Mirenireny hitady izay hohaniny izy ka manao hoe: Aiza re? Fantany fa antomotra azy ny andro maizina. » (Joba 15:23)
« Fahoriana sy fahaporitana* no mampitahotra azy; Mandresy azy ireo tahaka ny mpanjaka efa vonona ho amin'ny ady,[Na: Alahelo sy ahiahy] » (Joba 15:24)
« Satria naninjitra ny tanany hanohitra an'Andriamanitra izy Ary nirehareha hanohitra ny Tsitoha. » (Joba 15:25)
« Mimaona amin'ny fahamafian-katoka hamely Azy izy, dia amin'ny foitran'ampingany matevina, » (Joba 15:26)
« Satria efa matavitavy tarehy izy, ary mivalon-kotraka ny valahany; » (Joba 15:27)
« Ary monina ao an-tanana rava izy, dia ao an-trano tokony tsy hitoeran'olona, izay efa voatendry ho korontam-bato. » (Joba 15:28)
« Tsy hanan-karena izy, sady tsy haharitra ny heriny, ka tsy ho vokatra* ambonin'ny tany ny fananany.[Heb. hilonjehitra amin'ny tany toy ny vary efa vokatra] » (Joba 15:29)
« Tsy ho afaka amin'ny maizina izy; ny solofony hikainkona azon'ny lelafo; ho levon'ny fofonain'Andriamanitra izy. » (Joba 15:30)
« Aoka tsy ho voafitaka hatoky zava-poana izy; fa zava-poana no ho valiny homena azy. » (Joba 15:31)
« Raha mbola tsy tonga aza ny androny, dia manjo azy izany, ary tsy ho maitso ny sampany. » (Joba 15:32)
« Ho tahaka ny voaloboka manintsana ny voany manta izy ary ho tahaka ny hazo oliva mampiraraka ny voniny. » (Joba 15:33)
« Fa tsy ho vanona ny ankohonan'ny mpihatsaravelatsihy*, ary ho lanin'ny afo ny tranon'ny mpitoroka.[Na: ratsy fanahy] » (Joba 15:34)
« Torontoronina fampahoriana izy ka miteraka fandozana, ary ny kibony mamorom-pitaka. » (Joba 15:35)
« [Ny teny navalin'i Joba] Dia namaly Joba ka nanao hoe: » (Joba 16:1)
« Efa nandre zavatra maro toy izany aho; Mpampionona mahasorisorena foana ianareo rehetra. » (Joba 16:2)
« Efa tapitra va izay ny bedibedy foana? Sa mbola misy manesika anao hamaly ahy ihany? » (Joba 16:3)
« Izaho kosa mba mahazo miteny tahaka anareo, raha mba tonga tahaka ahy ianareo; eny, mahazo manamboatra teny ho enti-mamely anareo aho ary mahazo mihifikifi-doha aminareo; » (Joba 16:4)
« Mahazo mampahery anareo amin'ny Vavako aho, ary mahazo mampitony ny alahelonareo ny fampiononana ataon'ny molotro. » (Joba 16:5)
« Na dia miteny aza aho, dia tsy mitsahatra ny alaheloko; Ary na dia mangina aza aho, dia tsy misy mihena izany. » (Joba 16:6)
« Fa ankehitriny efa nandreraka ahy Izy; Naringanao ny ankohonako rehetra. » (Joba 16:7)
« Ary efa nampifezaka ny tenako Hianao*, ka dia vavolombelona amiko izany. Ary mitsangana hiampanga ahy ny fahahiazako, ka dia tondromaso akaiky izany.[Na: nosamborinao aho] » (Joba 16:8)
« Amin'ny fahatezerany no amiravirany sy andrafiany ahy, mihidy vazana amiko Izy; Eny, miseho ho fahavaloko Izy ka mampivandravandra ny masony amiko; » (Joba 16:9)
« Nisanasana vava tamiko ny olona; Latsa no nentiny namely ny takolako; Mitambatra hamely ahy izy. » (Joba 16:10)
« Efa voatolotr'Andriamanitra ho amin'ny ratsy fanahy aho, ary natsipiny ho eo an-tànan'ny mpanota. » (Joba 16:11)
« Tamin'ilay izaho tsy nanana ahiahy iny, dia nanorotoro ahy Izy; Nosamboriny tamin'ny hatoko aho ka nomontsaniny, sady natsangany ho marika hokendreny. » (Joba 16:12)
« Manodidina ahy ny mpandefa zana-tsipìkany; Mamaky ny voako Izy ka tsy miantra ary manidina ny aferoko ho amin'ny tany. » (Joba 16:13)
« Bangabangainy lalandava aho, ka miroatra hamely ahy tahaka ny lehilahy mahery Izy. » (Joba 16:14)
« Lamba fisaonana* no voazaitrako hanarona ny hoditro, ary nalàko baraka tamin'ny vovoka ny tandroko.[Heb. lamba malailay] » (Joba 16:15)
« Ny tavako tera-menan'ny fitomaniana, ary eo amin'ny hodi-masoko ny aloky ny fahafatesana; » (Joba 16:16)
« Kanefa tsy misy eto an-tanako izay mba nalaina an-keriny; Ary madio ny fivavako. » (Joba 16:17)
« Ry tany ô, aza manarona ny rako, ary aoka tsy ho voahazona ny fitarainako! » (Joba 16:18)
« Fa na dia ankehitriny aza, indro, any an-danitra ny Vavolombeloko, eny, ny Vavolombeloko dia any amin'ny avo. » (Joba 16:19)
« Na dia mihomehy ahy aza ny sakaizako, dia mamarin-dranomaso eo anatrehan'Andriamanitra kosa aho, » (Joba 16:20)
« Mba hanamarina ahy olombelona eo anatrehany Izy sy hanafa-tsiny ahy zanak'olombelona amin'ny sakaizako*.[Heb. sakaizany] » (Joba 16:21)
« Fa rehefa lasa ny taona vitsy, dia handeha any amin'ny lalana izay tsy hiverenako intsony aho. » (Joba 16:22)
« Efa ho ritra ny aiko; Efa milopilopy ny androko; Efa miandry ahy ny fasana. » (Joba 17:1)
« Eny, fanesoana tokoa no manodidina ahy, ary tsy maintsy mijery ny filany ady amiko aho. » (Joba 17:2)
« Masina Hianao, aoka ny tenanao ihany no hiantoka ahy aminao; Fa iza moa no hety hiantoka ahy? » (Joba 17:3)
« Fa ny fon'ireto dia voahidinao tsy hidiran'ny fahalalana; koa izany no tsy hanandratanao azy. » (Joba 17:4)
« Izay manolotra ny sakaizany ho babo, dia ho pahina kosa ny mason'ny zanany. » (Joba 17:5)
« Ary efa nanao ahy ho ambentinteny amin'ny firenena Izy, ka rorany mandrakariva ny tavako. » (Joba 17:6)
« Efa pahina ny masoko noho ny alahelo; Ary efa toy ny aloka ny momba ny tenako rehetra. » (Joba 17:7)
« Ankona noho izany ny olona mahitsy, ary ny tsy manan-tsiny mihendratra mahita ny mpihatsaravela-tsihy.40 » (Joba 17:8)
« Fa ny marina mifikitra tsara amin'ny halehany, ary izay madio tanana no hitombo hery. » (Joba 17:9)
« Avia avokoa indray ary ianareo rehetra tsy mahita izay olon-kendry eo aminareo aho. » (Joba 17:10)
« Mihelina ny androko, voaongotra ny fikasako. Dia izay hevitra fikirin'ny foko indrindra; » (Joba 17:11)
« Ny alina ataon'ireny ho antoandro, ary ny mazava ho efa akaiky, nefa tamy ihany ny maizina. » (Joba 17:12)
« Raha mbola misy antenaiko, dia ny fiainan-tsi-hita* fonenako ihany; Ao amin'ny maizina no hamelarako ny fandriako.[Heb. Sheola] » (Joba 17:13)
« Ny fasana* no nantsoiko hoe: Raiko ianao; Ary ny kankana: Reniko sy anabaviko ianao.[Na: Ny fahalòvana] » (Joba 17:14)
« Fa aiza ary ny fanantenako? Ary iza no mahita azy? » (Joba 17:15)
« Midina any amin'ny vavahadin'ny fiainan-tsi-hita* izany, raha mba hahita fitsaharana ao amin'ny vovoka aho.[Heb. Sheola] » (Joba 17:16)
« [Ny teny fanindroany nataon'i Bildada] Dia namaly Bildada Sohita ka nanao hoe: » (Joba 18:1)
« Mandra-pahoviana no hamandrika teny ianareo? Mba hendre aloha, dia vao hiteny izahay. » (Joba 18:2)
« Sao ataonareo ho biby anie izahay ka tahaka ny maloto eo imasonareo? » (Joba 18:3)
« Ry ilay mamiravira tena amin'ny fahatezerana, noho ny aminao va no hahatonga ny tany ho lao, ary ny vatolampy hafindra hiala amin'ny fitoerany? » (Joba 18:4)
« Tsy izany, fa ho faty ny jiron'ny ratsy fanahy, ary hilopilopy ny lelafony; » (Joba 18:5)
« Ny mazava manjary maizina ao amin'ny lainy, ary ny jirony eo amboniny dia maty. » (Joba 18:6)
« Etena ny herin'ny diany, ary ny fisainany ihany no mandavo azy. » (Joba 18:7)
« Fa ny tongony ihany no mahatonga azy eo amin'ny fandrika harato, ka manitsaka eo amin'ny harato izy; » (Joba 18:8)
« Azon'ny fandrika ny ombelahin-tongony ary voahazon'ny tadivavarana » (Joba 18:9)
« Miafina ao amin'ny tany ny fandrika haningotra azy sy ny tonta eny an-dalana. » (Joba 18:10)
« Fampitahorana no mampitahotra azy manodidina ka mampivadi-po azy eny amin'ny alehany rehetra. » (Joba 18:11)
« Liana azy ny loza*, ary ny fandringanana dia vonona eo anilany;[Na: Lanin'ny mosary izy] » (Joba 18:12)
« Eny, laniny tsikelikely ny hodiny; ny momba ny tenany dia lanin'ny lahimatoan'ny fahafatesana. » (Joba 18:13)
« Ongotana hiala amin'ny lainy ny zavatra itokiany, ka tsy maintsy ho entina ho amin'ilay mpanjaka mampahatahotra indrindra izy. » (Joba 18:14)
« Izay tsy taranany no hitoetra ao amin'ny lainy; Solifara no hafafy amin'ny fonenany. » (Joba 18:15)
« Maina ny fakany ao ambany, ary tapaka* ny rantsany eo ambony.[Na: malazo] » (Joba 18:16)
« Ny fahatsiarovana azy dia very tsy ho eo amin'ny tany. Ary tsy malaza eny ivelany izy. » (Joba 18:17)
« Roahina hiala amin'ny mazava ho any amin'ny maizina izy ary enjehina hiala amin'izao tontolo izao. » (Joba 18:18)
« Tsy manana fara mandimby eo amin'ny fireneny izy, ka tsy misy tsy tratry ny loza ny ao amin'ny fonenany. » (Joba 18:19)
« Ny manjo azy dia italanjonan'ny any andrefana, ary ny any atsinanana raiki-tahotra. » (Joba 18:20)
« Izany tokoa no anjaran'ny ratsy fanahy, ary izany no manjo ny tsy mahalala an'Andriamanitra. » (Joba 18:21)
« [Ny teny navalin'i Joba] Dia namaly Joba ka nanao hoe: » (Joba 19:1)
« Mandra-pahoviana no hampalahelovanareo ny fanahiko sy hanorotoroanareo ahy amin'ny fiteny? » (Joba 19:2)
« Efa im-polo izay no nanaratsianareo ahy; Tsy misoroka izay hampahory ahy ianareo. » (Joba 19:3)
« Ary raha diso tokoa aho, dia izaho ihany no andrian'ny fa hadisoako. » (Joba 19:4)
« Raha mirehareha amiko kosa ianareo ka mampiaiky ahy ho nanao izay mahamenatra, » (Joba 19:5)
« Dia aoka ho fantatrareo fa Andriamanitra no efa nampitanondrika ahy ka efa naningotra ahy tamin'ny fandrika haratony. » (Joba 19:6)
« Indro, miantso mafy aho hoe: Loza! nefa tsy misy mamaly ahy; Mitaraina aho, nefa tsy mahita rariny. » (Joba 19:7)
« Ny lalako dia nofefeny, ka tsy afa-mandroso aho; ary nasiany maizina teo amin'ny lalana alehako. » (Joba 19:8)
« Ny voninahitro nalany tamiko, ary nesoriny ny satro-boninahitra teo an-dohako. » (Joba 19:9)
« Efa nandrava ahy manodidina Izy, ka efa ho faty aho; Ary efa nofongorany tahaka ny hazo ny fanantenako. » (Joba 19:10)
« Dia nampirehetiny tamiko ny fahatezerany, ka nataony ho fahavalony aho. » (Joba 19:11)
« Miara-mandroso ny antokon'ny miaramilany ary manandratra tovon-tany hamelezany ahy izy ka mitoby manodidina ny laiko. » (Joba 19:12)
« Ny rahalahiko efa nampanalaviriny ahy; Ary ny olona nahazatra ahy efa nihafahafa tamiko avokoa. » (Joba 19:13)
« Efa tsy misy eto intsony ny havako, ary ny sakaizako efa nanadino ahy. » (Joba 19:14)
« Ny vahiny izay mitoetra ao an-tranoko sy ny ankizivaviko aza samy manao ahy ho olon-kafa; Tonga olon-ko azy eo imasony aho. » (Joba 19:15)
« Antsoiko ny mpanompoko, nefa tsy namaly ahy izy; Mifona aminy amin'ny vavako aho. » (Joba 19:16)
« Ny fofonaiko mahaloiloy ny vadiko, ary maharikoriko ny zanak'ineny aho. » (Joba 19:17)
« Eny, ny ankizilahy madinika aza mamingavinga ahy; Raha te-hitsangana aho, dia miteny mamely ahy ireny. » (Joba 19:18)
« Na dia izay nifankazatra tamiko indrindra aza dia manao ahy ho zava-betaveta, ary izay olon-tiako dia mivadika ho fahavaloko. » (Joba 19:19)
« Ny taolako miraikitra amin'ny hoditro sy ny nofoko, ary ny akanjo-nifiko ihany no hany sisa azoko enti-mandositra. » (Joba 19:20)
« Mamindrà fo amiko, mamindrà fo amiko ianareo, ry sakaizako ô; fa ny tànan'Andriamanitra efa mikasika ahy. » (Joba 19:21)
« Nahoana no manenjika ahy tahaka an'Andriamanitra koa ianareo ka tsy mety afa-po amin'ny nofoko? » (Joba 19:22)
« Enga anie ka ho voasoratra ny teniko! Enga anie ka ho voatomboka eo amin'ny boky ireny! » (Joba 19:23)
« Enga anie ka ho voasoratra amin'ny vy fanoratana sady voasy firaka eo amin'ny vatolampy ho mandrakizay izy! » (Joba 19:24)
« Kanefa raha izaho, dia fantatro fa velona ny Mpanavotra* ahy, ka hitsangana any am-parany** eo ambonin'ny vovoka Izy.[*Heb. Goela][**Na: ho farany] » (Joba 19:25)
« Ary rehefa levona ny hoditro, izao simba izao, sady afaka amin'ny nofoko aho, dia hahita an'Andriamanitra*;[Na: Dia hahita an'Andriamanitra amin'ny nofoko aho] » (Joba 19:26)
« Eny, izaho no hahita Azy, ary ny masoko no hijery, fa tsy olon-kafa. Efa matim-paniriana ny saiko* ato anatiko.[Heb. voako] » (Joba 19:27)
« Raha hoy ianareo: Andeha hanenjika azy fatratra isika. Fa hita ao anatiny* ny fototry ny mahameloka azy**.[*Heb. anatiko][**Heb. ahy] » (Joba 19:28)
« Dia matahora ny sabatra ianareo; Fa ny fahatezerana dia heloka mendrika ny hovalian-tsabatra, mba ho fantatrareo fa misy fitsarana. » (Joba 19:29)
« [Ny teny fanindroany nataon'i Zofara] Dia namaly Zofara Namatita ka nanao hoe: » (Joba 20:1)
« Noho izany dia mamaly ahy ny eritreritro, eny, noho* ny fihetsiketsiky ny saiko.[Na: Ary izany no mahatonga] » (Joba 20:2)
« Reko lalandava ny anatra mampahamenatra ahy; Ary ny fanahiko mamaly ahy avy amin'ny fahalalako. » (Joba 20:3)
« Tsy fantatrao va fa hatramin'ny ela, eny, hatrizay nampitoerana ny olona tety ambonin'ny tany, » (Joba 20:4)
« Dia vetivety foana ny firavoravoan'ny ratsy fanahy, ary indray mipi-maso monja ny fifalian'ny mpihatsaravelatsihy?44 » (Joba 20:5)
« Fa na dia mipaka amin'ny lanitra aza ny hahavony, ka mitehika amin'ny rahona ny lohany, » (Joba 20:6)
« Dia ho very mandrakizay toy ny dikiny* ihany izy; Izay nahita azy dia hanao hoe: Aiza izy?[Na: ny tain'omby atainy] » (Joba 20:7)
« Manidina tahaka ny nofy izy ka tsy ho hita; Eny, ampandosirina tahaka ny tsindrimandry amin'ny alina izy. » (Joba 20:8)
« Ny maso izay mijery, dia indray mitopy ihany no ahitany azy; Ary dia tsy hahita azy intsony ny fitoerany. » (Joba 20:9)
« Ny zanany hitambitamby amin'ny malahelo, ary ny tànany ihany no hampody ny hareny. » (Joba 20:10)
« Ny taolany dia feno ny herin'ny fahatanorana*, Nefa hiara-mandry aminy eo amin'ny vovoka izany.[Na: ota tsy fantatra] » (Joba 20:11)
« Na dia mamy ao am-bavany aza ny ratsy, ka afeniny ao ambanin'ny lelany, » (Joba 20:12)
« Ary tsitsiny ka tsy foiny, fa tehiriziny ao amin'ny lanilaniny ihany, » (Joba 20:13)
« Dia miova ny haniny ao an-kibony, ka aferon'ny vipera no ao anatiny. » (Joba 20:14)
« Harena no nateliny, nefa aloany indray; Loaran'Andriamanitra hiala ao an-kibony izany. » (Joba 20:15)
« Ny poizin'ny vipera no hotsentsefiny; Hahafaty azy ny lelan'ny menarana. » (Joba 20:16)
« Tsy ho faly mahita renirano izy, dia ony sy riaky ny tantely sy ronono. » (Joba 20:17)
« Tsy azony atelina izay nikelezany aina, fa tsy maintsy hampodiny; Na dia be aza ny hareny, dia tsy ho araka izany ny hafaliany. » (Joba 20:18)
« Fa nampahory sy nahafoy ny reraka izy ka naka trano an-keriny, fa tsy hahatontosa azy. » (Joba 20:19)
« Satria tsy mahalala mionona ny kibony, dia tsy hahavonjy ny tenany mbamin'ny tiany indrindra izy. » (Joba 20:20)
« Tsy misy tsy tratry ny fieremany; Ka dia tsy haharitra ny fiadanany. » (Joba 20:21)
« Ho poriporitra izy, na dia mihoa-pampana aza ny fananany; Ny tanan'ny ory no hamely azy. » (Joba 20:22)
« Halefan'Andriamanitra ny fahatezerany mirehitra hameno ny kibony; Eny, halatsany aminy toy ny ranonorana izany ho hanina ho azy. » (Joba 20:23)
« Raha mandositra ny vy fiadiana izy, dia hahavoa azy miboroaka ny tsipìka varahina; » (Joba 20:24)
« Tsoahany izany, ka mivoaka avy amin'ny tenany; Eny, ny manelatselatra dia mivoaka avy amin'ny aferony; Lasa izy azon'ny fahatahorana mafy. » (Joba 20:25)
« Ny aizim-pito no voarakitra ho amin'ny raki-malalany; Afo tsy tsofina no handoro azy sady handevona izay sisa ao amin'ny lainy. » (Joba 20:26)
« Hambaran'ny lanitra ny helony, Ary ny tany hitsangana hiampanga azy, » (Joba 20:27)
« Ho lasa ny harena tafiditra ao an-tranony; Eny, ho levona izany amin'ny andro fahatezerany. » (Joba 20:28)
« Izany no anjaran'ny ratsy fanahy avy amin'Andriamanitra, sy lova voatendrin'Andriamanitra ho azy. » (Joba 20:29)
« [Ny teny navalin'i Joba] Dia namaly Joba ka nanao hoe: » (Joba 21:1)
« Mihainoa dia mihainoa ny teniko, Ary aoka izany no ho fampiononanareo ahy. » (Joba 21:2)
« Mandefera amiko ianareo, fa mba hiteny kosa aho izao; Ary rehefa tapitra ny teniko, dia mandatsalatsà ihany indray ianareo. » (Joba 21:3)
« Raha ny amiko, moa ny ataon'ny olona va no itarainako? Ary raha izany, nahoana no hahalefitra ny fanahiko? » (Joba 21:4)
« Jereo aho, dia aoka ho talanjona ianareo, ary mitampena vava. » (Joba 21:5)
« Eny, raha mahatsiaro izany aho, dia raiki-tahotra, sady toran-kovitra ny tenako: » (Joba 21:6)
« Nahoana no velona ny ratsy fanahy ka sady tratrantitra no be hery? » (Joba 21:7)
« Ny zanany koa mitomoetra tsara eo anatrehany, ary ny zafiny eo anoloany. » (Joba 21:8)
« Ny ankohonany miadana ka tsy manan-tahotra, ary ny tsorakazon'Andriamanitra tsy mamely azy. » (Joba 21:9)
« Ny ombilahiny mampiteraka ka mahavanona; Ny ombivaviny miteraka ka tsy mamotsotra. » (Joba 21:10)
« Mamoaka ny zanany madinika toy ny ondry aman'osy izy, ka mikoriana ny zanany. » (Joba 21:11)
« Mihoby mitondra ampongatapaka sy lokanga izy ary mifaly amin'ny feon-tsodina. » (Joba 21:12)
« Mandany ny androny amin'ny fahafinaretana izy; Amin'ny indray mipi-maso monja no idinany any amin'ny fiainan-tsi-hita*.[Heb. Sheola] » (Joba 21:13)
« Kanefa anie ireo no manao amin'Andriamanitra hoe: Mialà aminay! Fa tsy mba irinay ny hahalala ny lalanao. » (Joba 21:14)
« Zinona izay Tsitoha, no hotompoinay? Ary inona no soa ho azonay, raha mivavaka aminy? » (Joba 21:15)
« Indro, tsy avy amin'ny tenany* ihany ny fahafinaretany! Ho lavitra ahy anie ny fisainan'ny ratsy fanahy![Heb. tsy eo an-tànany] » (Joba 21:16)
« Indraindray foana no mba maty ny jiron'ny ratsy fanahy, sy tonga ny loza manjo azy. Ary amelaran'Andriamanitra fandrika ireny* noho ny fahatezerany,[Na: izaran'Andriamanitra fahoriana ho an'ireny] » (Joba 21:17)
« Ka tonga tahaka ny mololo voatetika indaosin'ny rivotra izy sy tahaka ny akofa entin'ny tafio-drivotra. » (Joba 21:18)
« Andriamanitra, hoy ianareo, mbola hampijaly ny zanany noho ny helodrainy! Tsia; fa ny tenan'ireny ihany no aoka hovaliany, mba hahalalany. » (Joba 21:19)
« Aoka ny masony ihany no hahita ny loza manjo azy, ary aoka ny tenany ihany no hisotro ny fahatezeran'ny Tsitoha. » (Joba 21:20)
« Fa mampaninona azy moa ny amin'ny taranany mandimby azy, raha tapaka ny isan'ny androny? » (Joba 21:21)
« Moa Andriamanitra va no hampianarim-pahalalana, nefa Izy no mitsara ny any an-danitra* aza? [Heb. avo] » (Joba 21:22)
« Maty ny anankiray, raha tsy mbola mihena ny fahatanjahany, sady miadana tokoa ka tsy manana ahiahy; » (Joba 21:23)
« Feno ronono ny fitoeran-drononony*, ary vonton-tsoka ny taolany.[Na: Manotraka ny kibony] » (Joba 21:24)
« Ary ny anankiray maty amin'ny fahorian'ny fanahiny kosa ka tsy mba nanandrana soa akory. » (Joba 21:25)
« Samy mandry ao amin'ny vovoka izy roa tonta, ka feno olitra ny tenany. » (Joba 21:26)
« Indro, fantatro ny hevitrareo sy ny saim-petsy amelezanareo ahy; » (Joba 21:27)
« Fa hoy ianareo: Aiza ny tranon'ny mpitohatoha*? Ary aiza ny lay fitoeran'ny ratsy fanahy? [Na: Manotraka ny kibony] » (Joba 21:28)
« Kanefa tsy mba nanontany tamin'ny mpandeha amin'ny tany lavitra va ianareo? Ary tsy heverinareo va ny zava-mahagaga*, ambaran'Ireo hoe: [Heb. famantarana] » (Joba 21:29)
« Amin'ny andro hahitan-doza dia voaaro ihany ny ratsy fanahy, ary amin'ny andro fahatezerana dia enti-miala izy? » (Joba 21:30)
« Iza no hanambara ny lalany eo anatrehany? Ary raha misy zavatra nataony, iza no sahy hamaly azy*? [Na: Azy] » (Joba 21:31)
« Ary ho entina ho eny an-tany fandevonana izy ka mbola hitazana* ao am-pasana;[Na: mbola misy miambina] » (Joba 21:32)
« Ho mamy aminy ny bainga any an-dohasaha, ary ny olona rehetra hanaraka azy, toy ny nandehanan'ny maro tany alohany. » (Joba 21:33)
« Endrey! ity ianareo mba mampionona ahy foana! Ary ny famalianareo anefa, raha voasana tsara, dia lainga ihany! » (Joba 21:34)
« [Ny teny fanintelony nataon'i Elifaza] Dia namaly Elifaza Temanita ka nanao hoe: » (Joba 22:1)
« Mahasoa an'Andriamanitra va ny olona? Tsia, fa mahasoa ny tenany ihany ny olon-kendry. » (Joba 22:2)
« Mampaninona ny Tsitoha moa, raha marina ianao, sa misy tombony ho Azy, raha ataonao tsy misy diso ny alehanao? » (Joba 22:3)
« Moa ny fahatahoranao Azy va no ananarany anao, sy ifanatrehany aminao amin'ny fitsarana? » (Joba 22:4)
« Tsy be va ny faharatsianao, sady tsy hita isa ny helokao? » (Joba 22:5)
« Fa efa naka tsatòka tsy ahoan-tsy ahoana tamin'ny rahalahinao ianao ka nanendaka ny akanjon'ny mahantra*.[Heb. mitanjaka] » (Joba 22:6)
« Tsy nanome rano hosotroin'ny mangetaheta ianao sady tsy nahafoy hanina ho an'ny noana. » (Joba 22:7)
« Fa ny olona sandriana ihany no nanana ny tany; Ary ny manan-kaja ihany no nitoetra teo. » (Joba 22:8)
« Efa nampialainao maina ny mpitondratena. Ary tapahina ny sandrin'ny kamboty. » (Joba 22:9)
« Koa noho izany dia misy fandrika manodidina anao, ary ny fahatahorana dia mampihorohoro anao tampoka; » (Joba 22:10)
« Moa tsy ianao va ny maizina Sy ny rano mandriaka mandifotra anao? » (Joba 22:11)
« Tsy avo tahaka ny lanitra va Andriamanitra? Jereo ny hahavon'ny kintana, endrey ny hahavony! » (Joba 22:12)
« Nefa hoy ianao: Ataon'Andriamanitra ahoana no fahafantatra? Mahay mitsara ary ankoatry ny rahona maizina va Izy? » (Joba 22:13)
« Ny rahona matevina manakona Azy, ka tsy mahita Izy; Ary mandehandeha eny amin'ny lanitra Izy. » (Joba 22:14)
« Moa hizotra amin'ny lalana izay nalehan'ny olona fahagola va ianao? Dia ilay nalehan'ny olona ratsy fanahy. » (Joba 22:15)
« Izay nesorina alohan'ny androny, ka nindaosin'ny riaka ny fanorenany, » (Joba 22:16)
« Dia ireo izay manao tamin'Andriamanitra hoe: Mialà aminay! Ary inona no azon'ny Tsitoha atao ho anay*? [Heb. azy] » (Joba 22:17)
« Kanefa Izy no efa nameno zava-tsoa ny tranony ho lavitra ahy anie ny fisainan'ny ratsy fanahy! » (Joba 22:18)
« Ny marina mahita ka mifaly, Ary ny tsy manan-tsiny mihomehy ireny hoe: » (Joba 22:19)
« Marina tokoa fa efa rava ny fahavalontsika, ary ny hareny betsaka efa levon'ny afo. » (Joba 22:20)
« Mifankazara amin'ny Tsitoha ianao, dia hiadana; Izany no hahatongavan'ny soa aminao. » (Joba 22:21)
« Masìna ianao, mandraisa fampianarana avy amin'ny vavany, ary alatsaho ao am-ponao ny teniny. » (Joba 22:22)
« Raha miverina aminy ianao, dia haorina tsara, eny, raha ampanalavirinao ny lainao ny heloka. » (Joba 22:23)
« Ario eny amin'ny vovoka ny akoram-bolamena sy ny akoram-bolafotsy, eny, ario eny amin'ny vato eny an-dohasahan-driaka ny volamena avy any Ofira; » (Joba 22:24)
« Fa ny Tsitoha no ho akoram-bolamenanao sy akoram-bolafotsinao, Ary ho volafotsy mamirapiratra* ho anao.[Na tsara, na azo amin'ny fisasarana] » (Joba 22:25)
« Fa amin'izany dia hiravoravo amin'ny Tsitoha ianao ka hanandratra ny tavanao amin'Andriamanitra. » (Joba 22:26)
« Raha mifona aminy ianao, dia hihaino anao Izy; Ary ny voadinao dia hefainao. » (Joba 22:27)
« Ary raha misy kasainao hatao, dia hotanterahina aminao, ary hamirapiratra amin'ny lalanao ny mazava. » (Joba 22:28)
« Raha misy mietry*, dia hataonao hoe: Misandrata; fa ny manetry tena hovonjeny.[Na: Raha mietry izy] » (Joba 22:29)
« Hanafaka ny olona meloka Izy, eny, ny fahadiovan'ny tananao no hamonjena azy. » (Joba 22:30)
« [Ny teny navalin'i Joba] Dia namaly Joba ka nanao hoe: » (Joba 23:1)
« Mbola atao ho fikomianao* ihany ny fitarainako; Ny tanana mamely ahy dia mitambesatra amin'ny fisentoako.[Na: mangidy] » (Joba 23:2)
« Enga anie ka ho fantatro izay hahitako Azy ka ho tonga any amin'ny fitoerany aza! » (Joba 23:3)
« Dia handahatra ny teniko eo anatrehany aho. Ka hofenoiko ny teny alahatro ny vavako; » (Joba 23:4)
« Ary hahalala izay teny havaliny ahy aho sy hamantatra izay holazainy amiko. » (Joba 23:5)
« Hery lehibe va no handaharany teny amiko? Tsia, fa Izy indrindra no hihaino ahy » (Joba 23:6)
« Fa amin'izany dia olona marina no ho nifandahatra taminy; Ka dia ho nanan-drariny mihitsy aho tamin'ny Mpitsara ahy. » (Joba 23:7)
« Indro, miantsinanana aho, fa tsy any Izy; Ary miankandrefana aho, fa tsy hitako Izy; » (Joba 23:8)
« Mianavaratra amin'izay iasany aho, fa tsy tazako Izy; Mivily any atsimo Izy, ka tsy hitako. » (Joba 23:9)
« Fa mahalala ny lalana falehako Izy; Raha hizahany toetra aho, dia hivoaka tahaka ny volamena. » (Joba 23:10)
« Ny tongotro nifikitra tamin'ny lalany; Eny, ny lalany no nizorako tsara, ka tsy nivily aho. » (Joba 23:11)
« Ny didin'ny molony tsy mba nialako; Ny tenin'ny vavany noraketiko mihoatra noho ny faniriako*.[Na: anjara-haniko] » (Joba 23:12)
« Nefa tsy miova saina Izy, iza no mahasakana Azy? Fa na inona na inona irin'ny fanahiny dia ataony. » (Joba 23:13)
« Eny, manatanteraka izay voatendry ho ahy Izy; Ary zavatra maro toy izany no ao aminy; » (Joba 23:14)
« Roa Izany no mampangovitra ahy eo anatrehany; Raha misaintsaina izany aho, dia matahotra Azy. » (Joba 23:15)
« Fa Andriamanitra no mandrerakany foko, ary ny Tsitoha no mampangovitra ahy; » (Joba 23:16)
« Fa tsy ny fahamaizinana no maharesy ahy, na ny maizim-pito izay manarona ny tavako*.[Na: Satria tsy nalaina aho, dieny tsy mbola avy ny maizina, Ary tsy nanafina ny maizim-pito amin'ny tavako Izy] » (Joba 23:17)
« Nahoana no tsy misy fotoan'andro voatendrin'ny Tsitoha, ary nahoana no tsy hitan'ny mahalala Azy izany androny Izany? » (Joba 24:1)
« Misy mamindra fari-tany sy mangalatra omby aman'ondry sady miandry azy. » (Joba 24:2)
« Mandroaka ny borikin'ny kamboty izy, ary maka ny ombin'ny mpitondratena ho tsatòka. » (Joba 24:3)
« Manosika ny mahantra hiala amin'ny lalana izy, ka dia miery azy avokoa ny malahelo amin'ny tany. » (Joba 24:4)
« Indro, tahaka ny fivoaky ny boriki-dia any an-efitra no fivoak'ireny ho amin'ny asany hiremby; Ny tani-hay no ahazoany hanina ho an'ny zanany. » (Joba 24:5)
« Any an-tsaha izy maka vilona sy mitsimpontsimpona ny voaloboky ny ratsy fanahy. » (Joba 24:6)
« Mandry mitanjaka amin'ny alina izy, satria tsy manan-damba, ka dia tsy manana firakotra amin'ny hatsiaka; » (Joba 24:7)
« Kotsan'ny ranonoram-baratra any an-tendrombohitra izy, ka mitampisaka amin'ny vatolampy, fa tsy manam-pialofana. » (Joba 24:8)
« Misarika ny kamboty eo am-pinonoana izy ary maka tsatòka amin'ny ory. » (Joba 24:9)
« Mandeha mitsaitsaika ireo, fa mitanjaka tsy manan-kitafy, ary noana eo am-pitondrana ny amboaram-bary. » (Joba 24:10)
« Manao diloilo eo anatin'ny tambohon'ny mpampahory azy* izy; Ary manosihosy ny famiazam-boaloboka izy, nefa mangetaheta ihany.[Heb. tambohon'ireny] » (Joba 24:11)
« Mitrona ny lehilahy ao an-tanana, ary mitaraina ny fanahin'ny voalefona; Nefa tsy ahoan'Andriamanitra akory ny ratsy atao. » (Joba 24:12)
« Ireny no mpikomy amin'ny mazava; Tsy mba mihevitra ny lalany izy, na mitoetra eo amin'ny alehany. » (Joba 24:13)
« Raha vao mangiran-dratsy, dia mifoha ny mpamono olona; Mamono ny ory sy ny malahelo izy, ary nony alina, dia tahaka ny mpangalatra. » (Joba 24:14)
« Ny mason'ny mpijangajanga miandry ny maizimaizina, ka hoy izy: Tsy misy hahalala ahy ka dia manao very maso izy. » (Joba 24:15)
« Misy manamy trano nony maizina; Nefa nony antoandro dia miery izy; Tsy mahalala ny mazava izy; » (Joba 24:16)
« Fa ny aizim-pito* no marainan'ireo rehetra ireo; Satria efa mahazatra azy ny fampahatahoran'ny aizim-pito* izy.[Heb. aloky ny fahafatesana] » (Joba 24:17)
« Mitsinkafona paohin'ny rano izy; Voaozona ny anjarany eo amin'ny tany; Tsy mivily ho amin'ny lalana mankeny amin'ny tanim-boaloboka izy. » (Joba 24:18)
« Toy ny andevonan'ny maina sy ny mafana ny ranom-panala no andevonan'ny fiainan-tsi-hita* ny mpanota.[Heb. Sheola] » (Joba 24:19)
« Manadino azy ny vohoka; manjary hanim-py ho an'ny olitra izy ka tsy tsarovana intsony; Ary tapaka tahaka ny hazo ny ratsy fanahy*,[Heb. faharatsiana] » (Joba 24:20)
« Dia ilay nandroba ny momba izay tsy niteraka ary tsy nanisy soa ny mpitondratena. » (Joba 24:21)
« Kanefa halavain'Andriamanitra amin'ny heriny ny andron'ny olo-mahery; Mitsangana indray ireo, na dia tsy nanampo izay ho velona intsony aza. » (Joba 24:22)
« Ataony mandry fahizay sy tsara tohana izy, sady tsinjoviny mandrakariva ny lalany. » (Joba 24:23)
« Nasandratra izy, kanjo vetivety dia tsy ao intsony, dia mihalevona izy ka otazana tahaka ny olona rehetra, ary tangosana tahaka ny salohim-bary. » (Joba 24:24)
« Raha tsy izany, dia aoka hisy hamaky lainga ahy ka hampiseho ny teniko ho tsinontsinona. » (Joba 24:25)
« [Ny teny fanintelony nataon'i Bilidada] Dia namaly Bildada Sohita ka nanao hoe. » (Joba 25:1)
« Fanapahana sy fampahatahorana no ao aminy, manao fihavanana any amin'ny avo Izy. » (Joba 25:2)
« Azo isaina va ny miaramilany? Ary fahazavan'iza no tsy ihoaran'ny Azy*? [Na: Amin'iza no tsy iposahan'ny fahazavany?] » (Joba 25:3)
« Ary aiza no hahamarina ny zanak'olombelona eo anatrehan'Andriamanitra? Ary aiza no hadio izay tera-behivavy? » (Joba 25:4)
« Indro, ny volana aza tsy mangarangarana, ary ny kintana aza tsy madio eo imasony; » (Joba 25:5)
« Koa mainka fa ny olombelona, izay kankana, ary ny zanak'olombelona, izay olitra. » (Joba 25:6)
« [Ny teny navalin'i Joba] Dia namaly Joba ka nanao hoe: » (Joba 26:1)
« Endrey! nanohana ny tsy manan-kery ianao sy nampahatanjaka ny sandry malemy! » (Joba 26:2)
« Ary nanolo-tsaina ny tsy hendry sy nampahafantatra izay fahendrena betsaka! » (Joba 26:3)
« Iza no nandaharanao teny? Ary fanahin'izay no nivoaka avy tao aminao? » (Joba 26:4)
« Ny matoatoa dia ampanaintainina Any ambanin'ny rano sy any ambanin'ny mponina any. » (Joba 26:5)
« Ny fiainan-tsi-hita* miharihary eo anatrehany, ary ny fandringanana dia tsy mirakotra.[Heb. Sheola] » (Joba 26:6)
« Mamelatra ny lanitra avaratra ho eny ambonin'ny habakabaka Izy ary manantona ny tany amin'ny tsy misy. » (Joba 26:7)
« Fonosiny amin'ireo rahony matevina ny rano, nefa ny fanambanin'ny rahona tsy mety triatra. » (Joba 26:8)
« Manakona ny seza fiandrianany tsy ho hitantsika Izy amin'ny amelarany ny rahony hanarona azy. » (Joba 26:9)
« Asiany faritra manodidina eny ambonin'ny rano. Hatramin'izay ihaonan'ny mazava sy ny maizina. » (Joba 26:10)
« Ny andrin'ny lanitra nihozongozona sady ankona amin'ny teny mafy ataony. » (Joba 26:11)
« Ny heriny no entiny mampanonja ny ranomasina, ary ny fahendreny no anorotoroany an-dRahaba*; [Izahao ix. 13] » (Joba 26:12)
« Ny fanahiny no mahatsara tarehy ny lanitra; Ny tànany no nitomboka ny menarana mandositra. » (Joba 26:13)
« Indro, ireny dia vao ny sisintsisin'ny alehany ihany aza, ary siosion-teny mamelovelo no andrenesantsika Azy; Fa raha ny fikotrokotroky ny heriny, iza moa no mahatakatra izany? » (Joba 26:14)
« Dia mbola nandroso nanao oha-teny ihany Joba ka nanao hoe: » (Joba 27:1)
« Raha velona koa Andriamanitra, Izay efa nandà tsy hanome ahy ny rariny, sy ny Tsitoha, Izay efa nampangidy ny aiko. » (Joba 27:2)
« Fa mbola ato anatiko ihany ny aiko, ary eo am-bavoroko ny Fanahin'Andriamanitra. » (Joba 27:3)
« Dia tsy hanao teny tsy marina ny molotro, ary tsy hanonom-pitaka ny lelako. » (Joba 27:4)
« Sanatria raha hanaiky ny anareo ho marina aho! Mandra-pialan'ny aiko dia tsy hanaiky ny tenako ho manan-tsiny aho. » (Joba 27:5)
« Ny fahamarinako dia hazoniko mafy ka tsy ho foiko; Ny foko tsy manome tsiny ahy akory na dia ny amin'ny androko iray monja aza. » (Joba 27:6)
« Aoka ho hita fa ratsy fanahy ny fahavaloko, ary tsy marina izay mitsangana hanohitra ahy. » (Joba 27:7)
« Fa inona no fanantenan'ny mpihatsaravelatsihy,44 raha maito ny ainy, ka* tsoahan'Andriamanitra ny fanahiny? [Na: Fa inona no fanantenan'ny mpihatsaravelatsihy, na dia mahazo harena be aza. Raha, etc] » (Joba 27:8)
« Hihaino ny fitarainany va Andriamanitra, raha ozoim-pahoriana izy? » (Joba 27:9)
« Ho azony hiravoravoana va ny Tsitoha? Hahazo miantso an'Andriamanitra mandrakariva va izy? » (Joba 27:10)
« Hampianatra anareo ny amin'ny tànan'Andriamanitra aho, ary tsy hisorona anareo aho ny amin'ny hevitry ny Tsitoha. » (Joba 27:11)
« Indreo, ianareo rehetra samy efa nahita izany; Koa nahoana ianareo no manao hevi-poana? » (Joba 27:12)
« Izao no anjaran'ny ratsy fanahy avy amin'Andriamanitra, sy lovan'ny lozabe raisiny avy amin'ny Tsitoha: » (Joba 27:13)
« Na dia mihamaro aza ny zanany, dia ho an'ny sabatra ihany ireny. Ary ny zaza aterany tsy ho voky hanina; » (Joba 27:14)
« Ny ankohonany sisa dia hasitrik'Ifahafatesana*, ary tsy hisaona azy ny mpitondratenany;[Na: halevina noho ny areti-mandringana] » (Joba 27:15)
« Na dia mahary volafotsy hoatra ny vovoka aza izy ary mahangona fitafiana hoatra ny fotaka, » (Joba 27:16)
« Eny, manangona ihany izy, nefa ny marina no hitafy izany, ary ny tsy manan-tsiny no hizara ny volafotsy; » (Joba 27:17)
« Manao ny tranony tahaka ny an'ny lolofotsy izy, ary tahaka ny trano rantsan-kazo ataon'ny mpiandry voly; » (Joba 27:18)
« Ao avokoa ihany ny hareny, raha vao mandry izy; Nefa nony ahirany ny masony, dia tsy ao intsony ireny. » (Joba 27:19)
« Ny fampahatahorana mahatratra azy tahaka ny riaka: Nony alina paohin'ny tafio-drivotra izy; » (Joba 27:20)
« Ny rivotra avy any atsinanana mampiainga sy mahalasa azy ka mipaoka azy hiala amin'ny fitoerany; » (Joba 27:21)
« Asian*'Andriamanitra izy ka tsy iantrany, ary mandositra dia mandositra ho afaka amin'ny tànany izy;[Heb. Torahan', na Tifirin'] » (Joba 27:22)
« Tehafin'ny olona tanana izy sady isitrisirany ka ampialainy amin'ny fonenany*.[Na: Ary ny miray monina aminy aza misitrisitra azy] » (Joba 27:23)
« Fa misy tany fihadiana volafotsy, ary misy tany fahazoana volamena, izay diovina. » (Joba 28:1)
« Ny vy dia alaina avy amin'ny tany, ary ny varahina arendrika avy amin'ny vato. » (Joba 28:2)
« Ny mpihady vola mampisava ny maizina ka mizaha hatramin'ny faran'ny zavatra rehetra ao, dia ny vaton'ny aizim-pito sy ny aloky ny fahafatesana; » (Joba 28:3)
« Mihady lavaka mihalavitra amin'izay itoeran'olona izy ka tsy ampoizin'ny tongotra akory, ary mihantona sy mitsingevaheva any ambany lavitra ny olona izy. » (Joba 28:4)
« Ny tany no ihavian'ny hanina; Ary ny ao ambaniny dia avadika tahaka ny afo. » (Joba 28:5)
« Fitoeran'ny safira ny vatony, ary misy akoram-bolamena ao aminy » (Joba 28:6)
« Làlana tsy fantatry ny vorona mpihaza ary tsy hitan'ny mason'ny voromahery, » (Joba 28:7)
« Sady tsy nodiavin'ny zanaky ny bibi-dia ary tsy mba nalehan'ny liona masiaka. » (Joba 28:8)
« Maninjitra ny tànany amin'ny vatokaranana ireo ary mamadika ny tendrombohitra hatramin'ny fotony; » (Joba 28:9)
« Ny vatolampy tatahany hatao lalan-drano, ary izay zava-tsoa rehetra dia hitan'ny masony avokoa. » (Joba 28:10)
« Tampenany ny lalan-drano mba tsy hisy mitete. Ary izay zava-miafina dia avoakany ho amin'ny mazava. » (Joba 28:11)
« Fa aiza kosa no hahitana ny fahendrena? ary aiza no fitoeran'ny fahalalana? » (Joba 28:12)
« Tsy misy zanak'olombelona mahalala ny vidiny, ary tsy hita eo amin'ny tanin'ny velona izy. » (Joba 28:13)
« Hoy ny lalina: Tsy ato anatiko izy; Ary, tsy ato amiko izy, hoy ny ranomasina. » (Joba 28:14)
« Ny volamena tsara tsy mahatakalo azy, ary ny volafotsy tsy azo lanjaina ho vidiny; » (Joba 28:15)
« Ny volamena avy any Ofira tsy ampy ho tombany, na ny beryla saro-bidy sy ny safira aza. » (Joba 28:16)
« Ny volamena sy ny fitaratra tsy azo ampitahaina aminy, ary tsy azo takalozana firavaka tena volamena izy. » (Joba 28:17)
« Tsy tokony hotsaroana akory ny voahangy sy ny vato krystaly, fa ny fahazoana fahendrena dia mihoatra noho ny voahangy. » (Joba 28:18)
« Ny topaza avy any Etiopia dia tsy azo ampitahaina aminy, ary tsy mahatakalo azy ny tena volamena tsara » (Joba 28:19)
« Dia avy aiza ary ny fahendrena? Ary aiza no fitoeran'ny fahalalana? » (Joba 28:20)
« Miafina amin'ny mason'ny velona rehetra izany ary takona amin'ny voro-manidina. » (Joba 28:21)
« Hoy Abadona* sy Ifahafatesana: Ny sofinay ihany no nandrenesany ny filazana azy.[Abadona = Fandringanana] » (Joba 28:22)
« Andriamanitra ihany no mahalala ny lalana ho any aminy, ary Izy no mahafantatra ny itoerany; » (Joba 28:23)
« Fa Izy no mitsinjo hatramin'ny faran'ny tany ary mahatazana manerana izao ambanin'ny lanitra rehetra izao, » (Joba 28:24)
« Ka manendry ny lanjan'ny rivotra ary mamatra ny rano amin'ny famarana. » (Joba 28:25)
« Raha nanao lalana ho an'ny ranonorana Izy sy lalana halehan'ny helatry ny kotrokorana, » (Joba 28:26)
« Dia nahita ka nanambara azy Izy; Eny, nanorina azy Izy sady namantatra azy; » (Joba 28:27)
« Dia hoy Izy tamin'ny olona: Indro, ny fahatahorana ny Tompo no fahendrena. Ary ny fialàna amin'ny ratsy no fahalalana. » (Joba 28:28)
« Dia mbola nandroso nanao oha-teny ihany Joba ka nanao hoe: » (Joba 29:1)
« Enga anie ka ho tahaka ny tamin'ireny volana lasa ireny aho! Dia tahaka ilay tamin'ny andro niarovan'Andriamanitra ahy! » (Joba 29:2)
« Fony mbola nazava teo ambonin'ny lohako ny jirony, ary ny fahazavany no nandehanako tao amin'ny maizina; » (Joba 29:3)
« Eny, tahaka ny toetro fony aho mbola fararano, raha niseho teo ambonin'ny laiko ny fisakaizan'Andriamanitra; » (Joba 29:4)
« Fony mbola tao amiko ny Tsitoha, Ary nanodidina ahy ny zanako*;[Na: ny ankizilahiko] » (Joba 29:5)
« Fony mbola nanasa ny tongotro tamin'ny rononomandry aho, ary ny vatolampy namoaka renirano diloilo teo amiko; » (Joba 29:6)
« Raha niainga niakatra ho eo amin'ny vavahadin'ny tanàna aho ka nametraka ny fipetrahako teo ankalalahana, » (Joba 29:7)
« Dia nahita ahy ny zatovo ka niampirimpirina; Ary niainga ny fotsy volo, dia nijoro; » (Joba 29:8)
« Nangina tsy niteny ny lehibe ka nitampim-bava; » (Joba 29:9)
« Tsy sahy niteny ny mpanapaka, ary ny lelany niraikitra tamin'ny lanilaniny. » (Joba 29:10)
« Izay sofina nandre dia nanao ahy hoe sambatra; Ary Izay maso nahita dia vavolombelona ho ahy, » (Joba 29:11)
« Satria namonjy ny ory izay nitaraina aho sy ny kamboty izay tsy nanan-kamonjy. » (Joba 29:12)
« Ny fisaoran'izay efa ho faty dia tonga tamiko; Ary ny fon'ny mpitondratena nampifaliko*.[Heb. nampihobiko] » (Joba 29:13)
« Nitafy fahamarinana aho, ka mba nitafy ahy kosa izy; Eny, tahaka ny lamba sy ny hamama ny rariny izay nananako. » (Joba 29:14)
« Efa maso ho an'ny jamba aho ary tongotra ho an'ny mandringa. » (Joba 29:15)
« Efa ray ho an'ny malahelo aho, ary ny adin'ny olona tsy fantatro aza nodinihiko. » (Joba 29:16)
« Namaky ny nifin'ny ratsy fanahy aho ka nandrombaka ny babo teo am-bavany » (Joba 29:17)
« Dia hoy izaho: Eo amin'ny akaniko ihany no hialako aina, ary hanamaro ny androko toy ny fasika aho. » (Joba 29:18)
« Ny fakako ho azon'ny rano, ary ny ando hitoetra amin'ny sampako mandritra ny alina. » (Joba 29:19)
« Ho vaovao amiko lalandava ny voninahitro, ary ny tsipikako hihahenjana eny an-tanako. » (Joba 29:20)
« Nihaino ahy ny olona, dia niandry, ka nangina tamin'ny fanolorako saina izy. » (Joba 29:21)
« Rehefa niteny aho, dia tsy mba namaly intsony izy; ary nitetevan'ny teniko izy. » (Joba 29:22)
« Niandry ahy toy ny fiandry ny ranonorana izy ary nitanatana vava toy ny fiandry ny fara-orana. » (Joba 29:23)
« Raha nisy nila ho ketraka, dia mbola niseho miramirana taminy ihany ny tarehiko, ary tsy nahamaloka ny fahazavan'ny tavako ireo. » (Joba 29:24)
« Nifidy ny lalan-kalehany aho ka nipetraka ho lohany, eny, nitoetra toy ny mpanjaka teo amin'ny miaramila sy toy ny mpampionona ny misaona aho. » (Joba 29:25)
« Fa ankehitriny kosa dia mihomehy ahy na dia izay tokon-jandriko aza, dia zanak'ireo izay nolaviko tsy ho isan'ny amboa miandry ny ondriko akory aza. » (Joba 30:1)
« Eny, mampaninona ahy ny herin'ny tànan'ireo. Izay efa very fahatanjahana? » (Joba 30:2)
« Manjenjena* noho ny tsi-fisian-kanina sy ny mosary izy; Homankomana foana any an-tany karankaina izy, dia eo an-katoky ny loza sy ny fandringanana.[Na: Ana, na Kaozatra, na Tsy manan-janaka] » (Joba 30:3)
« Mitsongo anambodihena eo amin'ny kirihitrala izy, ary ny fakan'ny anjavidy* no fihinany.[Heb. rotema; izahao 1 Mpan. xix. 4] » (Joba 30:4)
« Roahina tsy ho eo amin'ny olona izy sady akoraina toy ny mpangalatra. » (Joba 30:5)
« Any an-dohasaha mahatsiravina no tsy maintsy itoerany, dia ao an-dava-tany sy an-dava-bato. » (Joba 30:6)
« Minananana eny amin'ny kirihitrala izy ary mitangorona eo ambanin'ny amiana. » (Joba 30:7)
« Zanaky ny adala izy sady zanaky ny tsy manan-kaja, ka roahina tsy ho eo amin'ny tany. » (Joba 30:8)
« Ary ankehitriny efa ataony an-kira aho. Eny, efa ambentinteniny aho. » (Joba 30:9)
« Ataony toy ny zava-betaveta aho ka halaviriny, ary tsy menatra handrora ny tavako izy. » (Joba 30:10)
« Fa noketrahin'Andriamanitra ny kofehiko, ka nampietreny aho; Ka dia mba nesorin'iretsy kosa teo anatrehako ny lamboridiny. » (Joba 30:11)
« Misy androvolahy mitsangana eo ankavanako; Manosika ny tongotro hiala izy ary manandratra tovon-tany hampidirany loza amiko. » (Joba 30:12)
« Mandrava ny lalako sy manararaotra ny andravana ahy izy, nefa ny tenany tsy manan-kamonjy, » (Joba 30:13)
« Toy ny fiditra eo amin'ny banga lehibe no fihaviny, ka avy ao amin'ny voarava no imaonany*.[Na: Raha mbola miezinezina, dia mimaona izy] » (Joba 30:14)
« Voatodika hamely ahy ny fampitahorana: Manenjika ny voninahitro tahaka ny rivotra izy, ka levona tahaka ny rahona ny famonjena ahy » (Joba 30:15)
« Ary ankehitriny, raraka ato anatiko ny fanahiko. Fenjàn'ny andro fahoriana aho. » (Joba 30:16)
« Ny alina mampahalò* ny taolako ho afaka amiko, ary tsy mitsahatra ireo manotahota ahy ireo.[Heb. manindrona] » (Joba 30:17)
« Noho ny haben'ny hery dia tonga tsy antonona ny akanjoko, manenda ahy tahaka ny vozon-dobaka izany. » (Joba 30:18)
« Eny, nanary ahy teo amin'ny fotaka Izy, ka efa tahaka ny vovoka sy ny lavenona aho » (Joba 30:19)
« Mitaraina aminao aho, nefa tsy mihaino ahy Hianao; Mijoro eo aho, nefa ierenao foana. » (Joba 30:20)
« Efa manjary lozabe amiko Hianao; Ny herin'ny tananao no andrafianao ahy. » (Joba 30:21)
« Aingainao ho eny amin'ny rivotra aho ka alefanao handeha, ary levoninao amin'ny tafio-drivotra mifofofofo ho tsinontsinona aho. » (Joba 30:22)
« Fa fantatro fa hampodinao any amin'ny fahafatesana aho, dia any amin'ny trano fivorian'ny olombelona rehetra. » (Joba 30:23)
« Kanefa tsy manainga ny tànany va ny olona, raha ianjeran'ny rava*? Ary tsy mitaraina va izy, raha tratry ny loza? [Na: raha mila ho potraka izy] » (Joba 30:24)
« Tsy nitomany ny ory va aho? Tsy nangorakoraka ny malahelo va ny fanahiko? » (Joba 30:25)
« Fa niandry ny soa aho, kanjo tonga ny ratsy; Ary nanantena ny mazava aho, kanjo avy ny maizina. » (Joba 30:26)
« Nandevilevy ny tsinaiko ka tsy nanam-pitsaharana; Nitsena ahy ny andro fahoriana. » (Joba 30:27)
« Mitsaitsaika mitafy lamba fisaonana aho sady tsy mahita masoandro*; Mitsangana aho ka mitaraina eo ampivorian'ny olona.[Na: Efa mainty aho, fa tsy avy amin'ny hain'andro] » (Joba 30:28)
« Rahalahin'ny amboadia* aho Ary naman'ny ostritsa.[Na: jakala] » (Joba 30:29)
« Efa mainty ny hoditro sady miendakendaka, ary efa karankaina noho ny hafanana* ny taolako.[Heb. fahamainana] » (Joba 30:30)
« Nanjary fisaonana ny lokangako. Ary feon'ny mitomany ny sodiko. » (Joba 30:31)
« Efa nampanekeko ny masoko; Koa hataoko ahoana indray no fijery zazavavy*? [Heb. virijina] » (Joba 31:1)
« Fa raha izany, dia inona no anjara avy amin'Andriamanitra any ambony. Sy lova avy amin'ny Tsitoha any amin'ny avo? » (Joba 31:2)
« Moa tsy loza va no manjo ny ratsy fanahy? Ary tsy fahoriana va no mahazo ny mpanao ratsy? » (Joba 31:3)
« Moa tsy Andriamanitra* va no mijery ny lalako ka manisa ny diako rehetra? [Heb. Izy] » (Joba 31:4)
« Raha tàhiny nandeha tamin'ny fitaka aho na niezaka tamin'ny fahafetsena. » (Joba 31:5)
« (Enga anie ka holanjain'Andriamanitra eo amin'ny mizanan'ny fahamarinana aho! Dia ho fantany ny tsi-fananako tsiny); » (Joba 31:6)
« Raha tàhiny nivily niala tamin'ny lalana ny diako, na nanaraka ny masoko ny foko, na nisy tsiny niraikitra tamin'ny tanako: » (Joba 31:7)
« Dia aoka hamafy aho, fa olon-kafa no hihinana, ary aoka ho fongotra izay amboleko. » (Joba 31:8)
« Raha tahìny adala tamin'ny vadin'olona ny foko, ka namitsaka teo am-baravaran'ny namako aho, » (Joba 31:9)
« Dia aoka kosa ny vadiko halain*'ny sasany, ary aoka olon-kafa no handry aminy.[Na: hitoto ho an'] » (Joba 31:10)
« Fa fahavetavetana izany, eny, heloka tokony hotsarain'ny mpitsara; » (Joba 31:11)
« Fa afo mandevona hatrany amin'ny fandringanana izany ka hanongotra ny vokatro rehetra. » (Joba 31:12)
« Raha tàhiny aho nandà ny rariny izay an'ny ankizilahiko na ny ankizivaviko, raha nifamaly tamiko izy, » (Joba 31:13)
« Dia inona no hataoko, raha hitsangana Andriamanitra? Ary ahoana no havaliko Azy, raha handinika Izy? » (Joba 31:14)
« Fa moa tsy Izay nanao ahy tany an-kibo ihany va no nanao azy koa? Ary tsy Iray ihany va no namorona anay tany am-bohoka? » (Joba 31:15)
« Raha tàhiny aho nandà Izay nirin'ny malahelo ka nahapahina ny mason'ny mpitondratena, » (Joba 31:16)
« Na nihinana ny sombin-kaniko irery, ka tsy mba nihinanan'ny kamboty » (Joba 31:17)
« (Fa tsy izany, fa hatry ny fony mbola tanora aho, dia notezaina teo amiko tahaka ny zanaka ny kamboty, Ary nitondra ny mpitondratena hatrany an-kibon-dreniko aho); » (Joba 31:18)
« Raha tàhiny aho nahita olona efa ho faty noho ny tsi-fananan-damba. Na malahelo tsy manan-kitafy, » (Joba 31:19)
« Koa tsy nankasitraka ahy ny tenany*, ary tsy nanafàna azy ny volon'ondriko;[Heb. valahany] » (Joba 31:20)
« Raha tahìny aho naninjitra ny tanako hampahory ny kamboty, saingy hitako fa nisy niandany tamiko teo am-bavahady: » (Joba 31:21)
« Dia aoka ny foto-tsandriko hitsoaka hiala amin'ny rangomainako, eny, aoka ny sandriko ho latsaka hiala amin'ny taolam-panaviko. » (Joba 31:22)
« Fa mampahatahotra ahy* ny loza avy amin'Andriamanitra, ka tsy mahavita na inona na inona aho noho ny fahalehibiazany.[Na: Fa hanjo ahy ny zava-mahatahotra, dia] » (Joba 31:23)
« Raha tàhiny aho nanao ny volamena ho fanantenako, na nanonona ny volamena tsara hoe: Ry tokiko ô; » (Joba 31:24)
« Raha tàhiny ho nifaly noho ny haben'ny fananako sy noho ny nahazoan'ny tanako harena betsaka; » (Joba 31:25)
« Raha tàhiny aho nijery ny masoandro, raha namirapiratra izy, na ny volana, raha nandeha tamin'ny fangarangarany izy, » (Joba 31:26)
« Ka voafitaka mangingina ny foko, ary nanoroka ny tanako ny vavako » (Joba 31:27)
« (Dia heloka hanamelohan'ny mpitsara koa izany; Fa ho nihatsaravelatsihy tamin'Andriamanitra Izay any ambony aho); » (Joba 31:28)
« Raha tàhiny aho nifaly noho ny loza nanjo izay nankahala ahy, na nibitabitaka, raha nozoim-pahoriana izy » (Joba 31:29)
« (Tsia, fa tsy navelako hanota akory ny vavako hangataka ozona hanjo azy); » (Joba 31:30)
« Raha tàhiny ny tao an-daiko tsy nanao hoe: Iza moa no tsy voky tamin'ny henany*? [Na: Iza moa no tsy voky tamin'ny fianakaviany?] » (Joba 31:31)
« Ny vahiny aza tsy nandry teny alatrano; Fa novohako ny varavarako manatrika ny lalana; » (Joba 31:32)
« Raha tàhiny aho mba nanarona ny fahadisoako tahaka an'i Adama* ka nanafina ny heloko tato an-tratrako,[Na: tahaka ny olona] » (Joba 31:33)
« Satria nampihorohoro ny foko ny vahoaka maro be, ary natahotra aho, fandrao hamavoin'ny fokon'olona, ka dia namitsaka, fa tsy sahy nivoaka ny varavarana » (Joba 31:34)
« Enga anie ka hisy hihaino ahy! Indro ny soniako! Enga anie ka hamaly ahy ny Tsitoha! Indro ny taratasy voasoratr'ilay manana ady amiko! » (Joba 31:35)
« Hataoko eny an-tsoroko tokoa izany ary hafehiko amiko ho satro-boninahitra. » (Joba 31:36)
« Ny isan'ny diako dia hambarako aminy, ary tahaka ny fanakon'ny zanak'andriana no hanatonako Azy. » (Joba 31:37)
« Raha tàhiny mitaraina hiampanga ahy ny taniko, ka miara-mitomany ny vavasako; » (Joba 31:38)
« Raha tàhiny aho nihinana ny vokatra, nefa tsy nandoa ny vidiny.Na nanao izay hahafaty ny ain'ny tompony: » (Joba 31:39)
« Dia aoka ny tsilo no haniry hisolo ny vary tritika. Ary ny ahi-dratsy hisolo ny vary hordea. Tapitra ny tenin'i Joba. » (Joba 31:40)
« [Ny teny nataon'i Eliho] Ary nitsahatra tsy namaly intsony izy telo lahy ireo, satria nanamarin-tena Joba. » (Joba 32:1)
« Ary nirehitra kosa ny fahatezeran'i Eliho, zanak'i Barakela, Bozita, avy amin'ny fokon'i Rama; eny, tamin'i Joba no nirehetan'ny fahatezerany, satria nanao ny tenany ho marina noho Andriamanitra izy. » (Joba 32:2)
« Ary tamin'ny sakaizany telo lahy koa no nirehetan'ny fahatezerany, satria tsy nahita teny havaliny izy ireo, kanefa nanameloka an'i Joba*.[Na: teny havaliny an'i Joba hanamelohany azy] » (Joba 32:3)
« Ary Eliho mbola niandry an-dr'i Joba aloha vao niteny, fa ireo no ela niainana kokoa noho izy. » (Joba 32:4)
« Ary rehefa hitany fa tsy nanan-kavaly izy telo lahy, dia nirehitra ny fahatezerany; » (Joba 32:5)
« ka dia niteny Eliho, zanak'i Barakela, Bozita, ka nanao hoe: Mbola tanora aho, fa ianareo kosa efa fotsy volo, koa dia niaoriandriana aho aloha, fa tsy sahy nanambara aminareo izay fantatro. » (Joba 32:6)
« Hoy izaho: Aoka ny fahanterana no hiteny, ary aoka ny hamaroan'ny taona no hampianatra fahendrena. » (Joba 32:7)
« Kanefa ny fanahy izay ao anatin'ny zanak'olombelona sy* ny fofonoin'ny Tsitoha no mahahendry azy.[Na: Dia] » (Joba 32:8)
« Tsy dia ny fahalehibiazana no mahahendry, ary tsy dia ny fahanterana no ahalalana ny rariny; » (Joba 32:9)
« Ary noho izany dia hoy izaho: Aoka samy hihaino ahy; Izaho koa mba hanambara izay fantatro. » (Joba 32:10)
« Indro, niandry ny teninareo aho, ary nandinika ny teny nalahatrareo, mandra-pihevitrareo izay holazaina; » (Joba 32:11)
« Eny, nihaino dia nihaino anareo aho, fa he! tsy nisy naharesy lahatra an'i Joba ianareo, na nahavaly ny teniny akory; » (Joba 32:12)
« Fandrao ianareo hanao hoe: Hitanay ny fotony*: Andriamanitra no maharesy azy, fa tsy olona.[Heb. fahendrena] » (Joba 32:13)
« Tsy nandaha-teny hamely ahy anefa izy; Ary tsy araka ny teninareo no havaliko azy. » (Joba 32:14)
« Very hevitra tery izy ireo, ka tsy namaly intsony; Efa nanalavitra azy ny teny. » (Joba 32:15)
« Hangina va aho, raha tsy miteny izy ireo, fa mijanona foana izy ka tsy mamaly intsony? » (Joba 32:16)
« Anjarako kosa izao, koa dia hamaly aho; Eny, izaho hanambara izay fantatro; » (Joba 32:17)
« Fa feno teny ny foko; Manery ahy ny fanahy ato anatiko. » (Joba 32:18)
« Endrey! ny ato anatiko dia efa tahaka ny divay izay tsy misy hiainana, efa ho triatra tahaka ny siny hoditra vaovao izy. » (Joba 32:19)
« Hiteny aho mba hisy hiainako tsara; Hiloa-bava aho ka hamaly. » (Joba 32:20)
« Aoka tsy hizaha tavan'olona akory aho, ary aoka tsy handrobo olona. » (Joba 32:21)
« Fa tsy mba mahay mandrobo aho; Raha izany, dia halain'ny Mpanao ahy faingana aho. » (Joba 32:22)
« Kanefa, masìna ianao, ry Joba; mihainoa ny alahatro, ary mandrenesa ny teniko rehetra. » (Joba 33:1)
« Indro, fa efa niloa-bava aho, Miteny ato am-bavako ny lelako. » (Joba 33:2)
« Ny hitsim-poko no hiseho amin'ny teniko; Ary ny fahalalan'ny molotro no holazaina tsy hasiana fitaka. » (Joba 33:3)
« Ny Fanahin'Andriamanitra no efa nanao ahy, ary ny fofonain'ny Tsitoha no mamelona ahy. » (Joba 33:4)
« Raha hainao, valio ary aho, miomàna ianao, ka miatreha tsara. » (Joba 33:5)
« Indro, izaho koa mba an'Andriamanitra: tahaka anao ihany; Eny, izaho koa mba nosombinana avy tamin'ny tanimanga. » (Joba 33:6)
« Indro, ny fampahatahorako tsy dia hampahatahotra anao, ary ny vesatra avy amiko tsy dia hitambesatra aminao. » (Joba 33:7)
« Efa nilaza teo anatrehako mihitsy ianao, ary efa reko ihany ny feon'ny teninao hoe: » (Joba 33:8)
« Madio tsy manam-pahadisoana aho, ary tsy manan-tsiny aman-keloka; » (Joba 33:9)
« He! mitady izay handrafiany ahy Andriamanitra, ary ataony fahavalony aho; » (Joba 33:10)
« Mampiditra ny tongotro eo amin'ny boloky hazo Izy ary mitsikilo ny diako rehetra. » (Joba 33:11)
« He! izany no tsy mahamarina anao, hoy izaho; Fa Andriamanitra dia lehibe loatra ka tsy leon'ny zanak'olombelona. » (Joba 33:12)
« Koa nahoana no manome tsiny Azy ianao noho ny tsy nampisehoany izay antony amin'ny ataony*? [Na: Noho ny tsy amaliany ny tenin'olombelona?] » (Joba 33:13)
« Kanefa misy fanao iray itenenan'Andriamanitra, eny, fanao roa aza, nefa tsy tandreman'ny olona izany, » (Joba 33:14)
« Dia ny nofy sy ny tsindrimandry amin'ny alina, raha sondrian-tory ny olona ka renoka eo am-pandriana, » (Joba 33:15)
« Dia manokatra ny sofin'ny olona Izy ka manisy tombo-kase ny fananarany azy, » (Joba 33:16)
« Mba hampiala ny olona amin'ny fanaony, sy hampifady azy ny fireharehana. » (Joba 33:17)
« Miaro ny fanahiny tsy ho any an-davaka Izy, ary ny ainy mba tsy ho voan'ny fiadiana. » (Joba 33:18)
« Anarina amin'ny fanaintainana eo ampandriany koa izy sy amin'ny fikotrankotran'ny taolany lalandava; » (Joba 33:19)
« Ary ny ainy marikorikon-kanina, eny, na dia ny hanim-py aza tsy tian'ny fanahiny. » (Joba 33:20)
« Mihena ny nofony ka tsy hita, ary mitranitrany ny taolany izay tsy hita teo; » (Joba 33:21)
« Dia manakaiky ny lavaka ny fanahiny, ary ny ainy manatona ny mpaka aina. » (Joba 33:22)
« Raha misy Anjely ho Mpanalalana ho azy, iray amin'ny arivo, hanoro izay tokony halehan'ny olona, » (Joba 33:23)
« Ary* hamindra fo aminy ka nanao hoe: Vonjeo izy mba tsy hidina any an-davaka, fa efa nahita avotra Aho,[Na: Dia] » (Joba 33:24)
« Dia ho tsara noho ny an'ny tanora ny nofony, hody ho toy ny tamin'ny andro nahatanorany izy; » (Joba 33:25)
« Hivavaka amin'Andriamanitra izy ka hankasitrahany ary hahita ny havany amin'ny hafaliana, fa hampodiny amin'ny zanak'olombelona ny fahamarinany*.[Na: hamaly ny olona araka ny fahamarinany Izy] » (Joba 33:26)
« Dia hihira izy hilaza amin'ny olona hoe: Efa nanota aho, fa nanao ny rariny ho heloka, kanefa tsy novaliana araka ny nataoko; » (Joba 33:27)
« Fa navotany ny fanahiko mba tsy hivarina any an-davaka, ary mifaly ny aiko amin'ny fahitana ny mazava. » (Joba 33:28)
« Indro, izany rehetra izany no ataon'Andriamanitra indroa amin'ny olona, eny, intelo aza, » (Joba 33:29)
« Mba hamerina ny fanahiny tsy ho* any an-davaka, mba hihazavany amin'ny fahazavan'aina.[Na: hiala] » (Joba 33:30)
« Tandremo, ry Joba, ka mihainoa ahy; Mangina kely aloha ianao, fa izaho mbola hiteny. » (Joba 33:31)
« Raha manan-kavaly ianao, dia mamalia ahy ihany; Mitenena, fa ta-hanamarina anao aho; » (Joba 33:32)
« Fa raha tsy manan-kavaly ianao, dia mihainoa ahy kosa; Mangina tsara, fa hampianariko fahendrena ianao. » (Joba 33:33)
« Ary mbola niteny ihany Eliho ka nanao hoe: » (Joba 34:1)
« Mandrenesa ny teniko, ianareo olon-kendry; Ary mihainoa ahy, ianareo manam-pahalalana. » (Joba 34:2)
« Fa ny sofina no mamantatra teny, Ary ny vava* no manandrana hanina.[Heb. lanilany] » (Joba 34:3)
« Koa aoka izay rariny no hodinihintsika, ary aoka hiara-mamantatra izay tsara isika. » (Joba 34:4)
« Fa Joba efa nanao hoe: Marina aho, saingy nesorin'Andriamanitra tamiko ny rariny; » (Joba 34:5)
« Marina ny ahy, nefa ampandaingainy aho; Mahafaty ny zana-tsipìka mitsatoka amiko, na dia tsy manam-pahadisoana aza aho. » (Joba 34:6)
« Aiza moa no misy lehilahy tahaka an'i Joba, izay manaram-po amin'ny famingavingana toy ny fisotro rano. » (Joba 34:7)
« Ary tonga naman'ny mpanao ratsy sady miara-mandeha amin'ny ratsy fanahy? » (Joba 34:8)
« Fa hoy izy: Tsy mahasoa ny olona ny mihavana amin'Andriamanitra. » (Joba 34:9)
« Koa amin'izany mihainoa ahy, ianareo manam-panahy: Lavitra an'Andriamanitra ny hanao ratsy! Ary lavitra ny Tsitoha ny hanao meloka! » (Joba 34:10)
« Fa ny nataon'ny olona ihany no ampanodiaviny azy, ka mamaly ny olona rehetra araka ny lalany avy Izy. » (Joba 34:11)
« Eny tokoa, Andriamanitra tsy manao ratsy mihitsy, ary ny Tsitoha tsy mba mamadika ny rariny. » (Joba 34:12)
« Iza moa no nanendry Azy ho Mpiadidy ny tany? Ary iza no nanorina izao tontolo izao? » (Joba 34:13)
« Raha tàhiny ny tenany ihany no heveriny, ka hangoniny ho ao aminy ny fanahiny sy ny fofonainy, » (Joba 34:14)
« Dia hiala avokoa ny ain'ny nofo rehetra, ary hiverina amin'ny vovoka ny olona. » (Joba 34:15)
« Raha manam-pahalalana ianao, dia mandrenesa izao, ka mihainoa ny teniko » (Joba 34:16)
« Moa mahay mifehy va izay tsy tia rariny? Ary Ilay marina sady mahery va no hohelohinao? » (Joba 34:17)
« (Mety va ny miteny amin'ny mpanjaka hoe: Olom-poana ianao! Ary amin'ny zanak'andriana: Ry ilay ratsy!), » (Joba 34:18)
« Dia Ilay tsy mizaha ny tavan'ny lehibe, ary tsy manaja ny ambony mihoatra noho ny ambany, satria samy asan'ny tànany avokoa izy rehetra. » (Joba 34:19)
« Maty amin'ny indray mipi-maso monja amin'ny mamatonalina ireny; Eny, ringana ny olona ka tsy ao intsony; Ary ny mahery dia lasa tsy esorin-tanana. » (Joba 34:20)
« Fa ny mason'Andriamanitra dia mijery ny alehan'ny olona, ary mahita ny diany rehetra Izy. » (Joba 34:21)
« Tsy misy aizina na alim-pito, Izay hieren'ny mpanao ratsy. » (Joba 34:22)
« Fa Andriamanitra tsy mba miandry aloha vao mandinika ny olona Izay tonga hotsaraina eo anatrehany. » (Joba 34:23)
« Manorotoro ny olona mahery Izy, na dia tsy manadina aza, ka manangana olon-kafa hisolo azy. » (Joba 34:24)
« Koa hita amin'izany fa fantany ny asan'ireo, ka dia mamono azy amin'ny alina ho torotoro Izy. » (Joba 34:25)
« Tehafiny tanana tahaka ny fanao amin'ny ratsy fanahy ireo* eo imason'ny vahoaka.[Na: Mamely azy toy ny famely ny ratsy fanahy Izy] » (Joba 34:26)
« Izao no nialan'ireo tamin'Andriamanitra ka tsy nitandremany ny lalany akory, » (Joba 34:27)
« Dia ny mba hahatonga ny fitarainan'ny malahelo eo anatrehany ka hampandre Azy ny fitarainan'ny ory. » (Joba 34:28)
« Mangina* Izy, ka iza no mahay manameloka? Ary manafin-tava Izy (ka iza no mahajery Azy?), na amin'ny firenena, na amin'ny olona tsirairay,[Na: Manome fiadanana] » (Joba 34:29)
« Mba tsy hanjakan'ny ratsy fanahy, ary tsy ho voafandrika ny vahoaka. » (Joba 34:30)
« Fa moa mba efa nisy niteny tamin'Andriamanitra va nanao hoe: Efa nanandra-tena* aho ka tsy hanao ratsy intsony;[Na: nijaly] » (Joba 34:31)
« Izay tsy hitako mba ampianaro ahy; Raha nanao ratsy aho, dia tsy hanao intsony? » (Joba 34:32)
« Moa araka ny hevitrao va no hamaliany ny ataon'ny olona, no efa nandà ianao? Fa ianao no mifidy, fa tsy izaho*, koa izay fantatrao no ambarao.[Na: Moa araka ny hevitrao va no hamaliany ny olona Fa efa nandà, ka dia ianao no tsy maintsy mifidy, fa tsy izaho] » (Joba 34:33)
« Ny olona manam-panahy hilaza amiko, ary ny olon-kendry izay mihaino ahy hanao hoe: » (Joba 34:34)
« Miteny tsy amim-pahalalana Joba, ary ny teniny tsy amim-pahendrena. » (Joba 34:35)
« Enga anie ka hizahan-toetra mandrakariva Joba noho ny famaliana ataony araka ny fanaon'ny ratsy fanahy! » (Joba 34:36)
« Fa ampiany fihaikana koa ny fahotany; Miteha-tanana eto amintsika izy ka manao teny maro ho enti-miady amin'Andriamanitra. » (Joba 34:37)
« Ary mbola niteny ihany Eliho ka nanao hoe: » (Joba 35:1)
« Ataonao va fa marina ny nanaovanao hoe: Ny fahamarinako mihoatra noho ny an'Andriamanitra? » (Joba 35:2)
« Fa hoy ianao: Mahasoa ahy* manao ahoana moa? Ary inona no soa azoko mihoatra noho ny avy amin'ny fahotako? [Heb. anao] » (Joba 35:3)
« Izaho no hiteny hamaly anao Mbamin'ny namanao. » (Joba 35:4)
« Jereo ary ny lanitra ka izahao; Ary tsinjovy iry habakabaka, avo loatra iny ka tsy takatrao. » (Joba 35:5)
« Raha manota ianao, moa mahefa inona aminy? Ary raha maro ny fahotanao, mampaninona Azy moa izany? » (Joba 35:6)
« Raha marina ianao, dia hahazoany inona moa izany? Na inona no horaisiny avy amin'ny tananao? » (Joba 35:7)
« Mihatra amin'ny olona tahaka anao ihany ny ratsy ataonao; Ary mihatra amin'ny olombelona ihany ny fahamarinanao. » (Joba 35:8)
« Noho ny habiazan'ny fampahoriana no itarainan'ny olona; Eny, minananana izy noho ny sandrin'ny mahery, » (Joba 35:9)
« Nefa tsy misy manao hoe: Aiza Andriamanitra, Mpanao ahy, Izay mahatonga fiderana amin'ny alina, » (Joba 35:10)
« Izay manome fahalalana antsika mihoatra noho ny an'ny biby ambonin'ny tany, dia Izay manome fahendrena antsika mihoatra noho ny an'ny voro-manidina? » (Joba 35:11)
« Eny, mitaraina mafy ireo (fa tsy mamaly Izy) noho ny fireharehan'ny ratsy fanahy. » (Joba 35:12)
« Ny fitarainam-poana dia tsy mba henoin'Andriamanitra, ary ny Tsitoha tsy mandinika izany. » (Joba 35:13)
« Na dia lazainao fa tsy mahita azy aza ianao, efa mby eo anatrehany ny ady, koa tsy maintsy miandry Azy ianao. » (Joba 35:14)
« Koa raha saingy tsy mihatra ny fahatezerany, moa dia tsy fantany tsara koa va ny fihaikana? » (Joba 35:15)
« Mba miloa-bava foana anefa Joba ary manao teny maro tsy amim-pahalalana. » (Joba 35:16)
« Ary mbola nandroso niteny ihany Eliho ka nanao hoe: » (Joba 36:1)
« Mahareta kely amiko, dia hambarako aminao, fa mbola misy teny holazaina hanamarina an'Andriamanitra. » (Joba 36:2)
« Halaiko avy lavitra ny fahalalako, ka hanamarina ny Mpanao ahy aho. » (Joba 36:3)
« Fa tsy lainga tsy akory ny teniko; Lehilahy tanteraka amin'ny fahalalana no eto aminao. » (Joba 36:4)
« Indro, lehibe Andriamanitra, kanefa tsy mba mamingavinga, lehibe amin'ny herin'ny fahalalana Izy. » (Joba 36:5)
« Tsy mitsimbina ny ain'ny ratsy fanahy Izy, fa manome rariny ho an'ny ory. » (Joba 36:6)
« Tsy mampiala ny masony amin'ny marina Izy; Eo amin'ny mpanjaka ambonin'ny seza fiandrianany no ampitoerany azy ho mandrakizay, ka dia tafasandratra. » (Joba 36:7)
« Ary raha voafatotra amin'ny gadra izy sy voafehy amin'ny tadin'ny fahoriana. » (Joba 36:8)
« Dia ambarany azy ny asany sy ny fahotany, fa efa nanandra-tena izy ireny. » (Joba 36:9)
« Dia manokatra ny sofiny hihaino fananarana Izy ka mandidy azy hibebaka hiala amin'ny ratsy. » (Joba 36:10)
« Raha mihaino ka manaiky Azy Izy, dia lany amin'ny fiadanana ny androny, ary ny taonany amin'ny fahafinaretana » (Joba 36:11)
« Fa raha tsy mihaino kosa izy, dia ho voan'ny fiadiana ka ho faty tsy amim-pahalalana. » (Joba 36:12)
« Fa ny mpihatsaravelatsihy* dia mirakitra fahatezerana; Tsy mitaraina izy, na dia afatony aza; [Na: ny ratsy fanahy] » (Joba 36:13)
« Ka dia maty raha mbola tanora izy, eny, afaka ny ainy eo amin'ny olom-betaveta*,[Dia ny olona mpanolo-tena ho amin'ny fijangajangana ho fanompoan-tsampy;] » (Joba 36:14)
« Fa ny fahorian'ny ory kosa no entin'Andriamanitra mamonjy azy, Ary ny manjo azy no entiny manokatra ny sofiny. » (Joba 36:15)
« Ary na dia ianao aza dia ampialainy amin'ny fahaterena ho amin'ny malalaka izay tsy misy mahatery; Ary ny matavy indrindra no aroso ho eo ambonin'ny latabatrao. » (Joba 36:16)
« Nefa raha fatra-pikikitra amin'ny adin'ny ratsy fanahy ianao, dia hihazona anao ny ady sy ny fanamelohana*;[Na: Dia hifanaikaiky ny ady sy ny fanamelohana;] » (Joba 36:17)
« Aoka tsy hamporisika anao hiteny ratsy ny fahatezerana, ary aoka tsy hampivily hevitra anao ny halehiben'ny avotra. » (Joba 36:18)
« Moa hahatonga anao ho ao amin'izay tsy misy fahoriana va ny fitarainanao na izay rehetra tratry ny fahatanjahana? » (Joba 36:19)
« Aza irinao ny hihavian'ny alina, izay ampialana ny olona amin'ny fitoerany. » (Joba 36:20)
« Tandremo, aza mivily ho amin'ny ratsy; Fa saingy ozoim-pahoriana ianao, dia mifidy izany. » (Joba 36:21)
« Indro, Andriamanitra miasa amin'ny heriny mampiseho ny fisandratany; Iza no mba mpampianatra tahaka Azy? » (Joba 36:22)
« Iza no efa nandidy Azy ny amin'izay lalan-kalehany? Ary iza no efa nilaza taminy hoe: Efa nanao ratsy Hianao? » (Joba 36:23)
« Tsarovy ny hankalaza ny asany, Izay efa nataon'ny olona an-kira. » (Joba 36:24)
« Fa faly mahita izany ny olona rehetra; Ary jeren'ny zanak'olombelona eny lavitra eny izany. » (Joba 36:25)
« Indro, lehibe Andriamanitra, ka tsy takatry ny saintsika Izy; Ary tsy hita isa ny taonany. » (Joba 36:26)
« Fa mampisavoana ny rano Izy, dia milatsaka ho ranonorana aman-javona izany, » (Joba 36:27)
« Izay aidin'ny rahona ka alatsany amin'ny olona maro be. » (Joba 36:28)
« Ary koa, iza moa no mahalala ny amin'ny fivelatry ny rahona sy ny fikotrokotroka ao an-dainy? » (Joba 36:29)
« Indro, mamelatra ny fahazavany eo amboniny Izy ary manao ny fanambanin'ny ranomasina ho firakofany. » (Joba 36:30)
« Fa ireny zavatra ireny no itsarany ny firenena sady anomezany hanina betsaka. » (Joba 36:31)
« Mifono fahazavana ny tànany, ary baikoiny iny mba hahavoa ny fahavalony*;[Na: Ary baikoiny ny ady sy ny fanamelohana] » (Joba 36:32)
« Ny fikotrokotrony dia manambara Azy, ary ny omby aman'ondry koa aza milaza ny hihaviany. » (Joba 36:33)
« Eny, izany no mampitepotepo ny foko ka mampiemponempona azy hiala amin'ny fitoerany. » (Joba 37:1)
« Mihainoa dia mihainoa ny fikotrokotroky ny feony sy ny rohona izay mivoaka avy amin'ny vavany. » (Joba 37:2)
« Mandefa izany ho eny ambanin'ny lanitra rehetra Izy, ary ny helatra* hatramin'ny faran'ny tany.[Heb. fahazavany] » (Joba 37:3)
« Manarakaraka izany, dia misy feo mirohondrohona; Mampikotrokotroka ny feon'ny fahalehibiazany Izy, ka rehefa re ny feony, dia tsy sakanany ny helatra. » (Joba 37:4)
« Mahagaga ny fikotrokotrok'Andriamanitra amin'ny feony; Manao zava-dehibe tsy takatry ny saintsika Izy. » (Joba 37:5)
« Fa ny oram-panala baikoiny hoe: Milatsaha eny ambonin'ny tany ianao; Ary toy izany koa ny ranonorana mivatravatra, eny, dia ny ranonorany mivatravatra mafy. » (Joba 37:6)
« Mampiohona* ny tanan'ny olona rehetra Izy, mba samy hahalala izany ny olona rehetra izay nataony;[Heb. manisy tombo-kase] » (Joba 37:7)
« Ary miditra ao am-piereny koa ny bibidia ka mamitsaka ao an-davany. » (Joba 37:8)
« Avy any atsimo* ny tadio, ary entin'ny rivotra avy any avaratra** ny hatsiaka.[*Heb. efi-trano][**Heb. avy amin'ireo mpanahakahaka] » (Joba 37:9)
« Ny fofonain'Andriamanitra mahamisy ranomandry, ka voageja ny rano malalaka. » (Joba 37:10)
« Ny rahona matevina tambesarany rano, ary ny rahon'ny helatra* dia ampieleziny;[Heb. fahazavany] » (Joba 37:11)
« Dia mihodinkodina araka ny fitarihany azy ireo hanatanteraka izay rehetra andidiany azy eny ambonin'ny tany eran'izao tontolo izao*,[Na: Eny ambonin'izao tontolo izao ho amin'ny tany] » (Joba 37:12)
« Na alatsany ho famaizana raha tokony ho an'ny taniny izany na ho famindram-po kosa*.[Na: alatsany ho famaizana, na hahasoa ny taniny, na ho famindram-po] » (Joba 37:13)
« Mihainoa izany, ry Joba; Mijanona, ka mba diniho ny fahagagana ataon'Andriamanitra. » (Joba 37:14)
« Fantatrao va ny fanamboaran'Andriamanitra ireny sy ny fampitselatselany ny helatry* ny rahony? [Heb. fahazavany] » (Joba 37:15)
« Fantatrao va ny fihevahevan'ny rahona matevina, dia ny fahagagana avon'Ilay tanteraka amin'ny fahalalana? » (Joba 37:16)
« Hianao izay mahatsiaro ny fitafianao ho mafana, raha migaingaina ny andro azon'ny rivotra avy any atsimo, » (Joba 37:17)
« Moa ianao niara-nanao taminy va, raha namelatra ny habakabaka Izy, izay mitoetra mafy toy ny zavatra manganohano natao an-idina? » (Joba 37:18)
« Mba ampianaro anay ary izay holazainay aminy; Fa tsy hitanay izay halahatray noho ny aizina, » (Joba 37:19)
« Holazaina aminy va, raha miteny aho? Moa misy olona maniry ho levona* tokoa va?[Heb. miteny ta-hatelina] » (Joba 37:20)
« Tsy hita ankehitriny ny mazava, Izay mamirapiratra any amin'ny rahona: Nefa raha mandalo ny rivotra, dia mampisava azy ihany izany. » (Joba 37:21)
« Avy any avaratra no ihavian'ny mazava mitarehim-bolamena*; Ao amin'Andriamanitra ny voninahitra mahatahotra.[Heb. ihavian'ny volamena] » (Joba 37:22)
« Ny Tsitoha, tsy mahita Azy isika; Izay lehibe amin'ny hery sy ny fitsarana mbamin'ny fahamarinana tanteraka dia tsy mba mampahory*.[Na: mamaly] » (Joba 37:33)
« Koa izany no atahoran'ny olona Azy; Tsy mety mijery izay manao azy ho hendry* Izy.[Heb. ny hendry am-po; na: Tsy misy mahita Azy ny hendry am-po rehetra] » (Joba 37:34)
« [Ny teny navalin'i Jehovah an'i Joba] Ary teo anatin'ny tafio-drivotra Jehovah dia namaly an'i Joba ka nanao hoe: » (Joba 38:1)
« Iza moa izato manao izay hahamaizina ny fisainana amin'ny teny tsy misy fahalalana? » (Joba 38:2)
« Misikina ary tahaka ny lehilahy; Fa hanadina anao Aho, ka valio: » (Joba 38:3)
« Taiza ary ianao, fony Aho nanorina ny tany? Ambarao, raha hainao. » (Joba 38:4)
« Iza ary no nandidy izay ho refiny, raha fantatrao? Ary iza no nanenjana ny famolaina teo aminy? » (Joba 38:5)
« Teo amin'inona no nanorenana ny vodi-andriny, ary iza no nametraka ny vato fehizorony, » (Joba 38:6)
« Raha niara-nihira ny kintan'ny maraina, ary nihoby avokoa ireo zanak'Andriamanitra? » (Joba 38:7)
« Ary iza no nanao varavarana misakana ny ranomasina, raha nibosesika nivoaka avy tany am-bohoka izy, » (Joba 38:8)
« Raha nanao ny rahona ho fitafiany Aho ary ny aizim-pito ho fonony, » (Joba 38:9)
« Ary nandidy ny ho fetrany sady nanisy hidy sy varavarana » (Joba 38:10)
« Ka nanao hoe: Hatreto no azonao androsoana ka tsy hihoatra, ary eto no hampijanonana ny fisafoaky ny onjanao? » (Joba 38:11)
« Hatrizay niainanao moa mba efa nandidy ny maraina va ianao? Efa notoroanao ny fitoerany va ny fipoak'andro, » (Joba 38:12)
« Mba horaisiny ny sisin'ny tany. Ka hakopakopany hiala ny ratsy fanahy? » (Joba 38:13)
« Ary hiova tahaka ny tanimanga tombohin-kase ny endriny, ka hiseho tahaka ny lamba misoratra* ny tarehiny, [Heb. fitafiana] » (Joba 38:14)
« Ary hosakanana ny fahazavan'ny ratsy fanahy, ka ho tapaka ny sandry naingaina. » (Joba 38:15)
« Moa efa niditra hatrany amin'ny loharanon-dranomasina va ianao, ary efa nandehandeha tany amin'ny fanambanin'ny lalina? » (Joba 38:16)
« Moa efa naharihary taminao va ny vavahadin'ny fahafatesana? Ary efa hitanao va ny vavahadin'ny aloky ny fahafatesana? » (Joba 38:17)
« Moa efa voadinikao ny hatrany amin'ny fahalalahan'ny tany? Ambarao ary, raha fantatrao izany rehetra izany. » (Joba 38:18)
« Aiza ary no lalana ho any amin'ny fonenan'ny mazava? Ary aiza no fitoeran'ny maizina? » (Joba 38:19)
« Mba hitondranao izany ho amin'ny faran'ny alehany, ary ho fantatrao ny lalana ho any an-tranony. » (Joba 38:20)
« Eny, fantatrao mantsy izany, satria efa teraka ianao tamin'izay, ary maro ny isan'ny andronao! » (Joba 38:21)
« Moa efa niditra tany amin'ny firaketana ny oram-panala va ianao? Ary efa hitanao va ny firaketana ny havandra, » (Joba 38:22)
« Izay voatahiriko ho amin'ny andro fahoriana, dia ny andro misy ady sy tafika? » (Joba 38:23)
« Aiza moa no lalana izarazarana ny mazava sy ielezan'ny rivotra avy any atsinanana ho ety ambonin'ny tany? » (Joba 38:24)
« Iza moa no nihady lalan-drano ho an'ny ranonorana mirotsaka be, sy lalan-kaleha ho an'ny helatry ny kotrokorana, » (Joba 38:25)
« Handatsaka ranonorana ambonin'ny tany izay tsy itoeran'olona, dia any amin'ny efitra tsy misy mponina, » (Joba 38:26)
« Mba hahavonto ny efitra sy ny tany foana, ary hampitsimoka ny ahitra vao mitsiry? » (Joba 38:27)
« Manan-dray va ny ranonorana? Ary iza kosa no miteraka ny ranon'ando? » (Joba 38:28)
« Kibon'iza moa no nihavian'ny ranomandry? Ary ny vongam-panala avy amin'ny lanitra, iza no niteraka azy? » (Joba 38:29)
« Tonga mafy toy ny vato ny rano, Ary mitambatra ny fanambonin'ny lalina. » (Joba 38:30)
« Mahavona ny kofehin'ny Ikotokelimiadilaona va ianao, ary mahavaha ny Telonohorefy? » (Joba 38:31)
« Mahavoaka ny Mazarota* amin'ny fotoany va ianao? Ary mahatondra ny Bera mbamin'ny zanany va ianao? [Anaran-kintana; ny Zôdiaka(?)] » (Joba 38:32)
« Fantatrao va ny lalàn'ny lanitra? Ary manendry ny fanapahan'ireny ny tany va ianao? » (Joba 38:33)
« Mahasandratra ny feonao ho amin'ny rahona matevina va ianao, Mba hanafotra anao ny rano mandriaka? » (Joba 38:34)
« Mahay mandefa ny helatra va ianao, ka ho avy ireo hilaza aminao hoe: Indreto izahay? » (Joba 38:35)
« Iza moa no nanao ny rahona matevina ho fitoeram-pahendrena, Ary irery miseho ery an-danitra ho fampisehoana ny fahalalana*? [Na: Iza no nanisy fahalalana ao am-pon'ny olona? Ary iza no nanome fahalalana ho ao an-tsaina?] » (Joba 38:36)
« Iza moa no manam-pahendrena mahisa ny rahom-potsy manify? Ary iza no mahatankina ny fitoeran-dranon*'ny lanitra, [Heb. siny hoditra] » (Joba 38:37)
« Hitambaran'ny vovoka ho dilatra sy hivonganany ho bainga? » (Joba 38:38)
« Mahay mihaza toha ho an'ny liom-bavy va ianao, sy mahafaka ny fahalianan'ny liona tanora, » (Joba 38:39)
« Raha mamitsaka ao amin'ny fitoerany izy ary manotrika ao amin'ny kirihitrala? » (Joba 38:40)
« Iza moa no manome hanina ny goaika, raha mitaraina amin'Andriamanitra ny zanany ka mirenireny tsy mahita hanina? » (Joba 38:41)
« Fantatrao va ny fotoana fiterahan'ny osi-dia any amin'ny harambato? Voahevitrao va ny fiterahan'ny dieravavy? » (Joba 39:1)
« Mahisa ny andro ahatanterahany* va ianao? Ary fantatrao va ny fotoana fiterahany? [Heb. ny volana taperiny] » (Joba 39:2)
« Miondrika izy ka teraka, sady alefany ny faharariany. » (Joba 39:3)
« Donga ny zanany, mihalehibe any an-efitra ireny; Mivoaka izy ka tsy mety miverina intsony. » (Joba 39:4)
« Iza moa no nandefa ny boriki-dia ho karenjy? Ary iza no namaha ny fatoran'ny boriki-dia, » (Joba 39:5)
« Izay nomeko ny tani'hay ho fitoerany ary ny tanin-tsira ho fonenany? » (Joba 39:6)
« Ihomehezany ny fitabatabana ao an-tanàna; Tsy ahoany akory ny fiantsoantson'ny mpampandeha; » (Joba 39:7)
« Any an-tendrombohitra rehetra any no fihinanany, ary mitady ny zava-maitso rehetra izy. » (Joba 39:8)
« Mba mety manompo anao va ny ombimanga na handry ao am-pahitrao amin'ny alina? » (Joba 39:9)
« Mahafatotra ny ombimanga amin'ny mahazaka ho ao am-bavasanao va ianao? Na mety manaraka anao handravona bainga any an-dohasaha va izy? » (Joba 39:10)
« Azonao itokiana va izy satria lehibe ny heriny? Ary havelanao hataony va ny asanao? » (Joba 39:11)
« Azonao itokiana hitondra ny varinao mody va izy sy hanangona izany ho eo am-pamoloanao? » (Joba 39:12)
« Mikopakopaka noho ny fifaliana ny elatry ny ostritsa; Nefa mahalemy fanahy azy va ny elany sy ny volony? » (Joba 39:13)
« Tsia, fa mandao ny atodiny ao amin'ny tany izy ka mamela azy ho afanain'ny vovoka, » (Joba 39:14)
« Ary tsy ahiny izay ho voaporitry ny tongotra ireo. Na ho voahitsaky ny bibi-dia. » (Joba 39:15)
« Tsy tia ny zanany izy fa ataony hoatra ny tsy azy ireny; Efa very foana izay nisasarany, nefa tsy ahoany akory izany; » (Joba 39:16)
« Fa efa nampanadinoin'Andriamanitra ny fahendrena izy, ary Tsy nomeny anjara fahalalana. » (Joba 39:17)
« Raha mikopakopak'elatra toa hanidina izy, dia ihomehezany ny soavaly sy ny mpitaingina azy. » (Joba 39:18)
« Moa manome hery ny soavaly va ianao, na manarona vombo mihofahofa ny vozony? » (Joba 39:19)
« Mahay mampitsipika azy tahaka ny valala va ianao? Mahatsiravina ny hamafin'ny fiefonefony! » (Joba 39:20)
« Mihehy ao amin'ny lohasaha izy ka mifalifaly noho ny heriny; Mandroso hanetra ny ady* izy.[Heb. fiadiana] » (Joba 39:21)
« Mihomehy ny tahotra izy, fa tsy mety mivadi-po. Ary tsy mianotra amin'ny sabatra. » (Joba 39:22)
« Mifioka eny amboniny ny zana-tsipìka* sy ny lefona manelatselatra ary ny lefom-pohy.[Heb. tranon-jana-tsipìka] » (Joba 39:23)
« Miriotra mafy* amin'ny fahavinirana sy ny fahatezerana izy ka tsy mety mijanona intsony, rehefa maneno ny anjomara**. [*Heb. Mitelina ny tany][**Na: Tsy mino izy fa feon'ny anjomara izany] » (Joba 39:24)
« Na oviana na oviana no anenoan'ny anjomara dia mihiaka izy. Ary manimbolo ny ady izy, raha mbola lavitra, dia ny akoralava sy ny fitabataban'ny manamboninahitra. » (Joba 39:25)
« Ny fahendrenao va no mampanidina ny hitsikitsika sy mampamelatra ny elany hianatsimo? » (Joba 39:26)
« Noho ny didinao va no iakaran'ny voromahery sy anaovany ny akaniny eny an-dringiringy? » (Joba 39:27)
« Eny amin'ny harambato no itoerany sy anaovany ny akaniny, dia eo an-tampon'ny harambato sy ao amin'ny fiarovana. » (Joba 39:28)
« Any no itazanany remby; Mahatsinjo lavitra ny masony. » (Joba 39:29)
« Mitsentsitra rà ny zanany, ary izay itoeran'ny faty dia any izy. » (Joba 39:30)
« [Ny naneken'i Joba ny fahadisoan-keviny, sy ny navalin'i Jehovah azy] Ary Jehovah mbola namaly an'i Joba nanao hoe: » (Joba 40:1)
« Hiady amin'ny Tsitoha va io mpanadidy Azy io? Aoka ny mananatra an'Andriamanitra no hamaly! » (Joba 40:2)
« Ary Joba dia namaly an'i Jehovah ka nanao hoe: » (Joba 40:3)
« Indro, tsinontsinona, aho ka inona no azoko avaly Anao? Hitampim-bava aho izao. » (Joba 40:4)
« Efa niteny indray mandeha aho, ka tsy hamaly intsony; Eny, indroa aza, fa tsy hanampy teny intsony aho. » (Joba 40:5)
« Dia namaly an'i Joba teo amin'ny tafio-drivotra Jehovah ka nanao hoe: » (Joba 40:6)
« Misikina tahaka ny lehilahy; Fa hanadina anao Aho, ka ampahafantaro Aho: » (Joba 40:7)
« Hanaisotra ny rariny amiko va ianao? Hanameloka Ahy va ianao, mba hanamarina ny tenanao kosa? » (Joba 40:8)
« Manan-tsandry tahaka ny an'Andriamanitra va ianao? Ary mahay mampikotrokotro-peo tahaka ny Azy va ianao? » (Joba 40:9)
« Miravaha fahalehibiazana sy tabiha ianao, ary mitafia famirapiratana sy voninahitra; » (Joba 40:10)
« Alefaso ny fahatezeranao mirehitra; Ary jereo ny avonavona rehetra, ka ampietreo. » (Joba 40:11)
« Eny, jereo ny avonavona rehetra, ka aongàny; Ary apotrahy eo amin'ny fitoerany ihany ny ratsy fanahy. » (Joba 40:12)
« Asitriho ao amin'ny vovoka avokoa izy rehetra; Sarony ao amin'ny fiafenana ny tavany. » (Joba 40:13)
« Fa Izaho kosa dia hidera anao, Satria mahavonjy anao ny tananao ankavanana. » (Joba 40:14)
« He! jereo ange ny behemota*, izay nataoko tahaka ny nanaovako anao ihany**: Mihinana ahitra tahaka ny omby izy.[*hipopotamosy][**Na: ho eo aminao] » (Joba 40:15)
« Indro, eo amin'ny valahany ny heriny, ary eo amin'ny ozatra amin'ny kibony ny tanjany. » (Joba 40:16)
« Henjaniny ny rambony ho tahaka ny hazo sedera; Mifaniditriditra ny ozatra amin'ny feny » (Joba 40:17)
« Ny taolany dia tahaka ny fantsom-barahina, eny, tahaka ny anja-by ny taolany. » (Joba 40:18)
« Voalohany amin'ny asan*'Andriamanitra izy; Ny Mpanao azy no nanome sabatra azy.[Heb. lalan'] » (Joba 40:19)
« Mamoaka hanina ho azy ny tendrombohitra, izay ilalaovan'ny bibi-dia rehetra; » (Joba 40:20)
« Eo ambanin'ny hazo lota no andriany, any am-pierena anaty zozoro sy fotaka. » (Joba 40:21)
« Manalokaloka azy ny hazo lota; Ary ny hazomalahelo eny amoron'ny ony no manodidina azy » (Joba 40:22)
« Indro, na dia maria aza ny ony, tsy manahy izy; Matoky izy, na dia misy Jordana migorodana amin'ny vavany aza. » (Joba 40:23)
« Moa misy mahasambotra azy va, raha mihiratra ny masony? Raha azon'ny fandrika izy, misy mahatsindrona ny orony va? » (Joba 40:24)
« Mahasarika ny mamba* amin'ny farango va ianao, na mahafatotra ny lelany amin'ny mahazaka?[Heb. leviatana] » (Joba 40:25)
« Mahisy tady zozoro amin'ny orony va ianao, na mahaboroaka ny valanoranony amin'ny fintana? » (Joba 40:26)
« Hifon-jato amin'arivo aminao va izy, na hanao teny malefaka aminao? » (Joba 40:27)
« Hanao fanekena aminao va izy? Azonao alaina ho andevonao mandrakizay va izy? » (Joba 40:28)
« Hilalao azy tahaka ny filalao voron-kely va ianao? Ary hamatotra azy ho an'ny zazavavy ao aminao va ianao? » (Joba 40:29)
« Hataon'ny mpaka hazandrano varotra va izy, ka hotsinjarainy amin'ny mpandranto? » (Joba 40:30)
« Mahafeno lefom-pohy ny hodiny va ianao, na firombaka amin'ny lohany? » (Joba 40:31)
« Atehefo aminy ange ny tananao; Raha tsaroanao ny ady, dia tsy hanindroa intsony ianao. » (Joba 40:32)
« Indro, foana ny fihendrena azy; Tsy mahakivy va na dia ny fijery azy aza? » (Joba 41:1)
« Tsy misy sahy manao vi-very hanaitra azy; Koa iza kosa no mahajanona eo anatrehako? » (Joba 41:2)
« Iza no nanome Ahy aloha mba hamaliako azy? Ny eny ambanin'ny lanitra rehetra dia Ahy avokoa. » (Joba 41:3)
« Tsy mbola hangina Aho ny amin'ny momba ny tenany sy ny heriny ary ny fahatsaran'ny endriny. » (Joba 41:4)
« Iza no mahasonga ny fitafiany anoloany? Na iza no sahy hiditra ao amin'ny nifiny roa sosona? » (Joba 41:5)
« Iza no mahasokatra ny varavaran'ny tavany? Mahatsiravina ny nifiny manodidina! » (Joba 41:6)
« Reharehany ny faharaoraon'ny kirany*, mihidy avokoa toy ny voapetaka mafy amin'ny tombo-kase ireo;[Heb. ampingany] » (Joba 41:7)
« Mikirindro ireo, ka tsy azon'ny rivotra idirana eo anelanelany. » (Joba 41:8)
« Mifanindry lany ireo sady mifaniditra ka tsy azo sarahina, » (Joba 41:9)
« Ny fieviny dia mampamirapiratra fahazavana, ary ny masony dia tahaka ny hodimason'ny maraina. » (Joba 41:10)
« Lelafo no mivoaka avy amin'ny vavany; Kilalaon'afo no mipariaka avy aminy. » (Joba 41:11)
« Ny vavorony dia ivoahan'ny setroka, tahaka ny avy amin'ny vilany mangotraka, na amin'ny fahandroana*.[Na: afon-kerana] » (Joba 41:12)
« Ny fofonainy mampirehitra arina, ary misy lelafo mivoaka avy amin'ny vavany. » (Joba 41:13)
« Ny vozony no itoeran'ny hery; Ary mibitaka eo alohany ny fampahatahorana. » (Joba 41:14)
« Mivalombalona ny hotraka amin'ny tenany; Mafy ireny ka tsy azo endahana. » (Joba 41:15)
« Mafy tahaka ny vato ny fony; Eny, mafy tahaka ny vato fikosoham-bary. » (Joba 41:16)
« Raha mitsangana izy, dia raiki-tahotra ny mahery; Eny, toran-kovitra ireo ka tsy mahavoa. » (Joba 41:17)
« Raha misy mamely azy amin'ny sabatra dia tsy mahalaitra, na amin'ny lefom-pohy, na ny firombaka, na ny zana-tsipìka. » (Joba 41:18)
« Ataony toy ny mololo ny vy, ary toy ny hazo momoka ny varahina. » (Joba 41:19)
« Tsy mampandositra azy ny zana-tsipìka; Ataony ho toy ny vodivary ny vaton'antsamotady. » (Joba 41:20)
« Ataony ho toy ny vodivary koa ny langilangy; Ihomehezany ny fanetsehana ny lefona. » (Joba 41:21)
« Ny takibany dia tahaka ny tavim-bilany maranitra; Mamelatra fivelezam-bary maranitra eo amin'ny fotaka izy. » (Joba 41:22)
« Mampandevy ny lalina ho tahaka ny ao am-bilany izy; Manao ny ranomasina ho tahaka ny vilany misy menaka manitra izy. » (Joba 41:23)
« Mampahazava ny lalany eo aoriany izy. Ataon'ny olona ho toy ny volo fotsy ny lalina. » (Joba 41:24)
« Tsy misy tahaka azy eny ambonin'ny tany, izay voaforona tsy hahalala tahotra. » (Joba 41:25)
« Ny avo rehetra jereny avokoa; Mpanjakan'ny bibi-dia rehetra izy » (Joba 41:26)
« [Ny teny farany nataon'i Joba, sy ny nanomezan'Andriamanitra azy fiadanana indray] Ary Joba dia namaly an'i Jehovah ka nanao hoe: » (Joba 42:1)
« Fantatro fa hainao avokoa ny zavatra rehetra, ary tsy azo ferana ny fisainanao. » (Joba 42:2)
« Iza no mahatakona ny fisainanao amin'ny tsi-fahalalana? Koa dia nilaza izay tsy fantatro aho, dia zava-mahagaga loatra amiko, izay tsy takatry ny saiko. » (Joba 42:3)
« Mifona aminao aho, mihainoa, fa hiteny aho; Hanontany Anao aho, ka ampahafantaro. » (Joba 42:4)
« Fandrenesan'ny sofina ihany no nandrenesako Anao; Fa ankehitriny izao kosa dia ny masoko no mahita Anao; » (Joba 42:5)
« Koa dia miaiky sy mibebaka Eto amin'ny vovoka sy ny lavenona aho. » (Joba 42:6)
« Ary rehefa voalazan'i Jehovah tamin'i Joba izany teny izany, dia hoy koa Izy tamin'i Elifaza Temanita: Mirehitra aminao sy ny sakaizanao roa lahy ny fahatezerako satria tsy mba marina tahaka ny filàzan'i Joba mpanompoko ny filàzanareo Ahy. » (Joba 42:7)
« Koa ankehitriny makà vantotr'ombilahy fito sy ondrilahy fito ho anareo, ary mankanesa ao amin'i Joba mpanompoko, ka manatera fanatitra dorana ho anareo; ary Joba mpanompoko no hifona ho anareo, fa izy no hankasitrahako, fandrao hamaly anareo araka ny fahadalanareo Aho, satria tsy marina tahaka ny filàzan'i Joba mpanompoko ny filàzanareo Ahy. » (Joba 42:8)
« Dia nandeha Elifaza Temanita sy Bildada Sohita ary Zofara Namatita ka nanao araka izay nandidian'i Jehovah azy; ary Jehovah dia nankasitraka an'i Joba. » (Joba 42:9)
« Ary Jehovah nampody ny fiadanan'i Joba, raha nivavaka ho an'ny sakaizany izy, ka dia nanome azy indroa toraka izay nananany fahiny Izy. » (Joba 42:10)
« Dia avy ny rahalahiny rehetra sy ny anabaviny rehetra ary ny olona rehetra izay fantany fahiny ka nankao aminy ary niara-nihinana taminy tao an-tranony ary nitsapa alahelo sady nampionona azy noho ny fahoriana rehetra izay efa nahatran'i Jehovah taminy; ary samy nanome azy vakim-bola* iray avy sy kavim-bolamena iray avy izy rehetra.[Heb. kesita;] » (Joba 42:11)
« Ary Jehovah nitahy ny niafaran'i Joba mihoatra noho ny voalohany ka nanana ondry aman'osy efatra arivo amby iray alina sy rameva enina arivo sy omby roa arivo ary borikivavy arivo izy. » (Joba 42:12)
« Ary nanan-janaka fito lahy sy vavy telo koa izy, » (Joba 42:13)
« ka ny anaran'ny zokiny nataony hoe Jemima, ary ny anaran'ny manarakaraka Kezia, ary ny anaran'ny faravavy Kerena-hapoka. » (Joba 42:14)
« Ary tsy nisy vehivavy tsara tarehy tahaka ny zanakavavin'i Joba hita tany amin'ny tany rehetra, ary niara-nomen-drainy lova tamin'ny anadahiny izy. » (Joba 42:15)
« Ary mbola velona efa-polo amby zato taona Joba taorian'izany ka nahita ny zananilahy sy ny zafiny ka hatramin'ny zafin-dohaliny aza. » (Joba 42:16)
« Dia maty Joba, rehefa tratrantitra ka ela niainana*.[Heb. voky andro] » (Joba 42:17)
