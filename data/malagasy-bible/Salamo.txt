« [BOKY VOALOHANY][Ny tsi-fitovian'ny tsara fanahy sy ny ratsy fanahy] Sambatra ny olona izay tsy mandeha eo amin'ny fisainan'ny ratsy fanahy, ary tsy mijanona eo amin'ny lalana falehan'ny mpanota, ary tsy mipetraka eo amin'ny fipetrahan'ny mpaniratsira; » (Salamo 1:1)
« Fa ny lalàn'i Jehovah no sitrany; eny ny lalàny no saintsaininy andro aman'alina. » (Salamo 1:2)
« Dia tahaka ny hazo ambolena eo amoron'ny rano velona izy, izay mamoa amin'ny fotoany, ny raviny koa tsy mba malazo; ary ny asany rehetra dia ataony lavorary avokoa. » (Salamo 1:3)
« Fa tsy mba toy izany ny ratsy fanahy fa toy ny akofa aelin'ny rivotra izy. » (Salamo 1:4)
« Ary noho izany ny ratsy fanahy dia tsy hahajanona eo amin'ny fitsarana, na ny mpanota eo amin'ny fiangonan'ny marina. » (Salamo 1:5)
« Fa fantatr'i Jehovah ny lalan'ny marina, fa ny lalan'ny ratsy fanahy kosa dia mankany amin'ny fahaverezana. » (Salamo 1:6)
« [Ny mpikomy amin'Andriamanitra sy ny Mesiany] Nahoana no mitabataba ny jentilisa, ary misaina anoano foana ny firenena? » (Salamo 2:1)
« Ireo mpanjakan'ny tany mitsangana, Ary ny mpanapaka miara-mioko hanohitra an'i Jehovah sy ny Mesiany ka manao hoe: » (Salamo 2:2)
« "Aoka hotosantsika ny famatorany, ka hariantsika hiala amintsika ny famehezany." » (Salamo 2:3)
« Izay mipetraka any an-danitra mihomehy, ny Tompo maneso ireo. » (Salamo 2:4)
« Dia hiteny azy amin'ny fahavinirany Izy ka hampangorohoro azy amin'ny fahatezerany hoe: » (Salamo 2:5)
« "Izaho kosa efa nanendry ny Mpanjakako Tambonin'i Ziona, tendrombohitro masina." » (Salamo 2:6)
« "Hilaza zava-boatendry Aho; Jehovah nilaza tamiko hoe: Zanako Hianao, Izaho niteraka anao androany. » (Salamo 2:7)
« Mangataha amiko, dia homeko ho lovanao ny jentilisa ary ny faran'ny tany ho fanananao. » (Salamo 2:8)
« Hotorotoroinao amin'ny tehim-by izy: toy ny famaky vilany tany no hanamontsamontsananao azy." » (Salamo 2:9)
« Ary amin'izany dia hendre ianareo, ry mpanjaka; minoa anatra ianareo, ry mpitsaran'ny tany. » (Salamo 2:10)
« Manompoa an'i Jehovah amin'ny fahatahorana, ary mifalia amin'ny fangovitana. » (Salamo 2:11)
« Manoroha ny zanaka, fandrao ho tezitra izy, ka ho very eny an-dalana ianareo; fa vetivety dia hirehitra ny fahatezerany. Sambatra izay rehetra mialoka aminy. » (Salamo 2:12)
« [Ny fahatokian'izay manana an'Andriamanitra ho Mpiaro. na dia be aza ny fahavalony] Salamo nataon'i Davida, fony izy nandositra an'i Absaloma zanany. Jehovah ô, akory izato hamaroan'ny mampahory ahy! Maro no mitsangana hanohitra ahy. » (Salamo 3:1)
« Maro no milaza ny fanahiko hoe: tsy manam-pamonjena amin'Andriamanitra izy. » (Salamo 3:2)
« Kanjo Hianao, Jehovah ô, no ampinga manodidina ahy, Voninahitro sy mpanandratra ny lohako. » (Salamo 3:3)
« Amin'ny feoko no iantsoako an'i Jehovah, ary any an-tendrombohiny masina no mamaly ahy Izy. » (Salamo 3:4)
« Izaho nandry ka natory; nifoha aho, satria Jehovah no manohana ahy. » (Salamo 3:5)
« Tsy hatahotra olona alinalina aho, izay milahatra manodidina hamely ahy. » (Salamo 3:6)
« Mitsangàna, Jehovah ô; vonjeo aho, Andriamanitro ô; fa efa namely ny takolaky ny fahavaloko rehetra Hianao; ny nifin'ny ratsy fanahy novakivakinao. » (Salamo 3:7)
« An'i Jehovah ny famonjena; Ho amin'ny olonao anie ny fitahianao*.[Na: Ho amin'ny olonao ny fitahianao] » (Salamo 3:8)
« [Fivavaky ny azom-pahoriana, sy fanantenany an'Andriamanitra] Ho an'ny mpiventy hira. Hampiarahina amin'ny valiha. Salamo nataon'i Davida. Raha miantso aho, mamalia ahy, ry Andriamanitry ny fahamarinako ô; Raha tao an-katerena aho, dia nohalalahinao toerana; Mamindrà fo amiko, ka henoy ny fivavako. » (Salamo 4:1)
« Ry lehibe, mandra-pahoviana no hataonareo ho henatra ny voninahitro, ary ho tia zava-poana sy hamoron-dainga ianareo? » (Salamo 4:2)
« Kanefa aoka ho fantatrareo fa efa navahan'i Jehovah ho Azy ny tsara fanahy*; Jehovah hihaino, raha miantso Azy aho.[Na: fa efa nomen'i Jehovah voninahitra ny olo-masiny] » (Salamo 4:3)
« Tezera*, fa aza manota; mieritrereta eo am-pandrianareo, ka mangina.[Na: Mangovita] » (Salamo 4:4)
« Manatera fanati-pahamarinana,ary matokia an'i Jehovah. » (Salamo 4:5)
« Maro no niteny hoe: iza no haneho soa antsika? Asandrato aminay ny fahazavan'ny tavanao, Jehovah ô. » (Salamo 4:6)
« Efa nasianao fifaliana ny foko mihoatra noho ny tamin'ny taona nahabetsahan'ny variny sy ny ranom-boalobony. » (Salamo 4:7)
« Handry amin'ny fiadanana aho, ka dia hatory miaraka amin'izay, satria Hianao, Jehovah ô, no mampitoetra ahy mitokana irery tsy manana ahiahy. » (Salamo 4:8)
« [Salamo hatao amin'ny maraina, milaza ny amin'ny olona mahazo manatona an'Andriamanitra, sy ny hitsarana ny ratsy fanahy] Ho an'ny mpiventy hira. Hampiarahina amin'ny sodina. Salamo nataon'i Davida. Jehovah ô, henoy ny teniko; fantaro ny eritreritro. » (Salamo 5:1)
« Henoy ny feon'ny fitarainako, ry Mpanjakako sy Andriamanitro ô;fa Hianao no ivavahako. » (Salamo 5:2)
« Jehovah ô, maraina no handrenesanao ny feoko; maraina no hivavahako* aminao, ka hanandrandra aho.[Heb: handaharako] » (Salamo 5:3)
« Fa tsy Andriamanitra mankasitraka izay ratsy Hianao; tsy hitoetra aminao ny ratsy. » (Salamo 5:4)
« Tsy hahazo mijanona eo imasonao ny mpirehareha; halanao ny mpanao ratsy rehetra. » (Salamo 5:5)
« Haringanao ny mpiteny lainga;ny olona mpandatsa-drà sy mpamitaka dia ataon'i Jehovah ho zava-betaveta. » (Salamo 5:6)
« Fa izaho kosa noho ny haben'ny famindram-ponao dia hiditra ao an-tranonao; hiankohoka manatrika ny lapanao masina amin'ny fahatahorana anao aho. » (Salamo 5:7)
« Jehovah ô, tariho amin'ny fahamarinanao aho noho ny amin'ny mpampahory ahy; ataovy marina eo anoloako ny lalanao. » (Salamo 5:8)
« Fa tsy misy azo itokiana ny aloaky ny vavany; ny ao anatiny dia tena faharatsiana*; fasana misokatra ny tendany. Mandambolambo ny lelany izy.[Na: lavaka mitanatana] » (Salamo 5:9)
« Helohy izy, Andriamanitra ô; Aoka ho lavon'ny saina ataony izy; Roahy izy noho ny haben'ny fahotany, satria efa niodina taminao. » (Salamo 5:10)
« Dia hifaly izay rehetra mialoka aminao, hihoby mandrakariva izy, koa miarova azy Hianao; ka dia ho ravoravo aminao izay tia ny anaranao. » (Salamo 5:11)
« Fa Hianao, Jehovah ô, mitahy ny marina; fankasitrahana no ataonao manodidina azy toy ny ampinga lehibe. » (Salamo 5:12)
« [Fivavaky ny olona anarin'Andriamanitra] Ho an'ny mpiventy hira. Nampiarahina amin'ny valiha. Al-hasheminith. Salamo nataon'i Davida. Jehovah ô, aza ny fahatezeranao no ananaranao ahy, ary aza ny fahaviniranao no amaizanao ahy. » (Salamo 6:1)
« Mamindrà fo amiko, Jehovah ô, fa reraka aho; sitrano aho, Jehovah ô, fa mihozohozo ny taolako. » (Salamo 6:2)
« Ny fanahiko koa dia mangovitra loatra; fa Hianao, Jehovah ô, mandra-pahoviana? » (Salamo 6:3)
« Miverena, Jehovah ô, afaho ny fanahiko; Vonjeo aho noho ny famindram-ponao. » (Salamo 6:4)
« Fa tsy misy fahatsiarovana Anao any amin'ny fahafatesana, any amin'ny fiainan-tsi-hita* iza no hidera Anao?[Heb. Sheola] » (Salamo 6:5)
« Efa sasatry ny misento aho; mampitsinkafona ny farafarako isan'alina aho sady mahampo-dranomaso ny fandriako. » (Salamo 6:6)
« Lanin'alahelo ny masoko; efa pahina izy amin'ny ataon'ny mpampahory ahy rehetra. » (Salamo 6:7)
« Mialà amiko, ianareo mpanao ratsy rehetra; fa Jehovah efa nandre ny feon'ny fitomaniako. » (Salamo 6:8)
« Jehovah efa nandre ny fangatahako; Jehovah no handray ny fivavahako. » (Salamo 6:9)
« Ho menatra sy hangovitra indrindra ny fahavaloko rehetra; hihodina izy ka ho menatra tampoka. » (Salamo 6:10)
« [Fiantsoana an'Andriamanitra, Mpitsara marina] Sigaiona nataon'i Davida, izay nohirainy ho an'i Jehovah noho ny tenin'i Kosy Benjamita. Jehovah Andriamanitro ô, Hianao no ialofako; vonjeo aho amin'izay rehetra manenjika ahy, ka afaho; » (Salamo 7:1)
« Fandrao ny fanahiko viravirainy tahaka ny fanaon'ny liona, ary kepokepohiny, ka tsy misy mamonjy. » (Salamo 7:2)
« Jehovah Andriamanitro ô, raha nanao izany aho; raha misy heloka eto an-tanako; » (Salamo 7:3)
« Raha namaly ratsy izay tsara fihavanana tamiko aho, novonjeko aza izay nampahory ahy tsy ahoan-tsy ahoana* [Na: Ka nandroba izay nampahory ahy tsy ahoan-tsy ahoana] » (Salamo 7:4)
« Dia aoka ny fahavalo hanenjika ny fanahiko ka hahatratra azy; eny, aoka izy hanitsaka ny aiko amin'ny tany, ary hampandry ny voninahitro amin'ny vovoka. » (Salamo 7:5)
« Jehovah ô, mitsangàna amin'ny fahatezeranao; misandrata hisakana ny fisafoaky ny mpampahory ahy; ary mifohaza hanampy ahy, fa didy marina no navoakanao; » (Salamo 7:6)
« Aoka ny firenena maro hivory manodidina Anao; ary miverena ho any amin'ny avo eo amboniny Hianao, » (Salamo 7:7)
« Jehovah hitsara ny firenena; Jehovah ô, tsarao aho araka ny fahamarinako sy ny tsi-fananako tsiny. » (Salamo 7:8)
« Aoka ho tapaka ny ratsy ataon'ny ratsy fanahy, fa ampitoero kosa ny marina; fa Andriamanitra marina no mamantatra ny fo sy ny voa. » (Salamo 7:9)
« Ny ampingako dia ao amin'Andriamanitra, Mpamonjy ny mahitsy fo. » (Salamo 7:10)
« Mpitsara marina Andriamanitra, eny Andriamanitra Izay tezitra isan'andro. » (Salamo 7:11)
« Raha tsy ibebahana* Izy, dia hanasa ny sabany; efa manenjana ny tsipìkany Izy ka manamboatra azy,[Na: iverenana] » (Salamo 7:12)
« Ary ireo dia kendreny amin'ny fiadiana mahafaty; ny zana-tsipìkany ataony mirehitra. » (Salamo 7:13)
« Indro, efa marary hiteraka zava-poana ireo; eny, torontoronina fampahoriana izy ary mitera-doza*; [Heb: lainga] » (Salamo 7:14)
« Mihady lavaka izy ka manalalaka izany, dia latsaka ao anatin'ny longoa nataony ihany izy; » (Salamo 7:15)
« Mitsingerina ho eo an-dohany ihany ny fampahoriany; ary eo an-tampon-dohany ihany no ianjeran'ny loza nataony. » (Salamo 7:16)
« Hidera an'i Jehovah araka ny fahamarinany aho, ary hankalaza ny anaran'i Jehovah Avo Indrindra. » (Salamo 7:17)
« [Ny voninahitr'Andriamanitra, sy ny voninahitra nomeny ny olombelona] Ho an'ny mpiventy hira Al-hagitith. Salamo nataon'i Davida. Jehovah, Tomponay ô, endrey ny voninahitry ny anaranao amin'ny tany rehetra! nataonao eny amin'ny lanitra ny voninahitrao. » (Salamo 8:1)
« Avy amin'ny vavan'ny ankizy madinika sy ny minono no nanorenanao hery noho ny mpandrafy Anao, mba hampanginanao ny fahavalo sy izay ta-hamaly ratsy. » (Salamo 8:2)
« Raha jereko ny lanitrao, izay asan'ny rantsan-tananao, sy ny volana aman-kintana, izay noforoninao, » (Salamo 8:3)
« Inona moa ny olona, no ahatsiarovanao azy? Ary ny zanak'olombelona, no amangianao azy? » (Salamo 8:4)
« Fa efa nataonao ambany kely noho Andriamanitra izy, ary efa nosatrohanao voninahitra sy fiandrianana. » (Salamo 8:5)
« Efa nampanjakainao amin'ny asan'ny tananao izy; ny zavatra rehetra dia efa nataonao eo ambanin'ny tongony, » (Salamo 8:6)
« Dia ny ondry aman'osy sy ny omby rehetra, ary ny bibidia koa, » (Salamo 8:7)
« Mbamin'ny voro-manidina sy ny hazandrano any an-dranomasina,izay mandeha amin'ny lalan-dranomasina. » (Salamo 8:8)
« Jehovah Tomponay ô, endrey ny voninahitry ny anaranao amin'ny tany rehetra! » (Salamo 8:9)
« [Salamo abidy. Fiderana an'Andriamanitra, Mpitsara marina, sy fahatokiana Azy] Ho an'ny mpiventy hira, Almoth-laben. Salamo nataon'i Davida. Hidera an'i Jehovah amin'ny foko rehetra aho; hanambara ny fahagaganao rehetra aho. » (Salamo 9:1)
« Ho faly sy ho ravoravo aminao aho; hankalaza ny anaranao aho ry Avo Indrindra ô, » (Salamo 9:2)
« Satria lasa nihodina ny fahavaloko, nirepirepy izy ka ringana tsy ho eo anatrehanao. » (Salamo 9:3)
« Fa efa nitsara ahy Hianao ka nanome ahy ny rariny; mipetraka eo amin'ny seza fitsaranao Hianao ho Mpitsara marina. » (Salamo 9:4)
« Efa nanarinao mafy ny jentilisa, efa naringanao ny ratsy fanahy, ny anarany efa nokosehinao ho faty mandrakizay doria. » (Salamo 9:5)
« Ny amin'ny fahavalo, dia tanteraka ho mandrakizay ny fandravàna azy*; ary izay tanàna efa noravanao, dia very na dia ny fahatsiarovana azy aza.[Na: Ry fahavalo tanteraka ho mandrakizay ny fandravana] » (Salamo 9:6)
« Kanefa Jehovah mitoetra mandrakizay, efa nametraka ny sezany hitsarany Izy, » (Salamo 9:7)
« Ary Izy hitsara izao tontolo izao amin'ny fahamarinana, eny hitsara ny firenena amin'ny fahitsiana Izy. » (Salamo 9:8)
« Ka dia Jehovah no ho fiarovana avo ho an'ny mahantra, ho fiarovana avo amin'ny andro fahoriana Izy. » (Salamo 9:9)
« Ary hatoky Anao izay mahalala ny anaranao; fa tsy foinao izay mitady Anao, Jehovah ô. » (Salamo 9:10)
« Mankalazà an'i Jehovah,Izay mitoetra any Ziona; ambarao any amin'ny firenena ny asany. » (Salamo 9:11)
« Fa izay manadin-drà dia mahatsiaro ny ory; tsy manadino ny fitarainany Izy. » (Salamo 9:12)
« Mamindrà fo amiko, Jehovah ô; mitsinjova ny fahoriako avy amin'izay mankahala ahy, Ry Mpanandratra ahy ho afaka amin'ny vavahadin'ny fahafatesana, » (Salamo 9:13)
« Mba holazaiko avokoa ny fideràna Anao rehetra; eo am-bavahadin'i Ziona zanakavavy no hifaliako amin'ny famonjenao. » (Salamo 9:14)
« Ny jentilisa efa latsaka tamin'ny lavaka izay nohadiny, ny fandrika harato izay nafeniny efa nahazo ny tongony, » (Salamo 9:15)
« Jehovah efa nanao izay mampiseho ny tenany ho Mpitsara; namandrika ny ratsy fanahy tamin'ny asan'ny tànany Izy. » (Salamo 9:16)
« Hiverina ho any amin'ny fiainan-tsi-hita* ny ratsy fanahy, dia ny jentilisa rehetra izay manadino an'Andriamanitra.[Heb. Sheola] » (Salamo 9:17)
« Fa tsy ho mandrakizay no hanadinoana ny malahelo; ary tsy ho very mandrakizay ny fanantenan'ny mahantra. » (Salamo 9:18)
« Mitsangàna, Jehovah ô, aoka tsy hahery ny olona; aoka hotsaraina eo anatrehanao ny jentilisa. » (Salamo 9:19)
« Asio fampahatahorana* izy, Jehovah ô; aoka ho fantatry ny jentilisa fa olona ihany izy. [Na: fampianarana] » (Salamo 9:20)
« [Salamo abidy. Fitarainana sy fangataham-pamonjena noho ny fireharehan'ny ratsy]Jehovah ô, nahoana no mijanona eny lavitra eny Hianao ka miery amin'ny andro fahoriana? » (Salamo 10:1)
« Noho ny fireharehan'ny ratsy fanahy dia enjehina mafy ny malahelo*; azon'ny fahendrena nataony izy ireny.[Na: miolomay manenjika ny malahelo izy] » (Salamo 10:2)
« Ny ratsy fanahy mandoka izay irin'ny fony; ary ny mpierina mahafoy sy manamavo an'i Jehovah. » (Salamo 10:3)
« Ny ratsy fanahy mirehareha hoe: Tsy hanadina Izy; eny, "Tsy misy Andriamanitra" no tontalin-keviny. » (Salamo 10:4)
« Tanteraka* mandrakariva ny alehany; any amin'ny avo lavitra azy ny fitsarànao; ny mpandrafy azy rehetra dia ataony hoe: zinona ireny? [Heb. Mahery] » (Salamo 10:5)
« Hoy izy am-pony: tsy hangozohozo aho, tsy ho azon-doza mandrakizay doria aho. » (Salamo 10:6)
« Feno ozona sy fitaka ary fanaovana an-keriny ny vavany; ao ambanin'ny lelany dia misy fampahoriana sy faharatsiana. » (Salamo 10:7)
« Mamitsaka amin'ny fanotrehana ao an-tanàna izy, ao an-katakonana no amonoany ny marina; ny masony mikendry ny mahantra. » (Salamo 10:8)
« Manotrika ao an-katakonana tahaka ny liona ao amin'ny famitsahany izy; manotrika hisambotra ny malahelo izy; fandrihany amin'ny haratony no fisambony ny malahelo. » (Salamo 10:9)
« Torotoro sy mitanondrika ny mahantra ka lavo amin'ny herin'ny ratsy fanahy. » (Salamo 10:10)
« Hoy izy anakampony: efa nanadino Andriamanitra, efa nanafina ny tavany Izy ka tsy hahita mandrakizay. » (Salamo 10:11)
« Mitsangàna, Jehovah ô; Andriamanitra ô, atsangano ny tananao, aza manadino ny ory. » (Salamo 10:12)
« Nahoana no mamingavinga an'Andriamanitra ny ratsy fanahy ka manao anakampo hoe: Tsy hanadina Hianao? » (Salamo 10:13)
« Efa nahita ihany Hianao, satria mijery fahoriana sy alahelo, mba hovalian'ny tananao. Hianao no iononan'ny mahantra; Hianao no Mpamonjy ny kamboty. » (Salamo 10:14)
« Torotoroy ny sandrin'ny ratsy fanahy; ary adino ny heloky ny mpanao ratsy mandra-paha-tsy hisy hitanao intsony. » (Salamo 10:15)
« Jehovah no Mpanjaka mandrakizay doria; voafongotra tsy ho amin'ny taniny intsony ny jentilisa. » (Salamo 10:16)
« Efa nohenoinao, Jehovah ô, ny irin'ny mpandefitra; mampiomana ny fony Hianao sady mampihaino ny sofinao, » (Salamo 10:17)
« Hanomezanao rariny ny kamboty sy ny mahantra, mba tsy handroso hampitahotra intsony ny zanak'olombelona ety an-tany. » (Salamo 10:18)
« [Ny avalin'ny mahery finoana izay sakaizany saro-tahotra] Ho an'ny mpiventy hira. Nataon'i Davida. Jehovah no ialofako; ahoana no anaovanareo amin'ny fanahiko hoe: mandosira ho any an-tendrombohitrareo toy ny voron-kely*? [Na: ry voronkely] » (Salamo 11:1)
« Fa, indro, ny ratsy fanahy manenjana ny tsipìkany; efa nanamboatra ny zana-tsipìkany eo amin'ny kofehy izy, nikendry tao amin'ny maizina hitifitra ny mahitsy fo. » (Salamo 11:2)
« Fa rava ny fanorenana*, ka inona indray no azon'ny marina atao?[Na: voazera ny andry] » (Salamo 11:3)
« Jehovah dia ao amin'ny tempoliny masina, ny seza fiandrianan'i Jehovah dia any an-danitra; ny masony mijery, eny, ny hodi-masony mizaha toetra ny zanak'olombelona. » (Salamo 11:4)
« Jehovah mizaha toetra ny marina; fa ny ratsy fanahy sy ny mifaly hampidi-doza dia samy halan'ny fanahiny. » (Salamo 11:5)
« Handatsaka fandrika amin'ny ratsy fanahy Izy tahaka ny fandatsaka ranonorana; afo sy solifara ary rivo-mahamay no ho anjara kapoakany. » (Salamo 11:6)
« Fa marina Jehovah, ka fahamarinana no tiany; ny mahitsy no hahita ny tavany*.[Na: Ny mahitsy no hitan'ny tavany] » (Salamo 11:7)
« [Fitarainana noho ny tsi-fahamarinan'ny maro] Ho an'ny mpiventy hira. Al-hasheminith. Salamo nataon'i Davida. Vonjeo, Jehovah ô, fa efa lany ny tsara fanahy; eny, tsy misy mahatoky intsony eo amin'ny zanak'olombelona. » (Salamo 12:1)
« Samy milaza lainga amin'ny namany amin'ny molotra mandrobo izy; fo mamorom-pitaka no itenenany. » (Salamo 12:2)
« Holevonin'i Jehovah anie ny molotra mandrobo rehetra sy ny lela miteny avonavona, » (Salamo 12:3)
« Izay manao hoe: hampahery anay ny lelanay;miandany aminay ny molotray; iza no tomponay? » (Salamo 12:4)
« Noho ny fampahoriana ny ory sy ny fisentoan'ny malahelo, dia hitsangana Aho ankehitriny, hoy Jehovah; hovonjeko izay vingavingain'ny sasany*. [Na: Hataoko mahita ny famonjena iriny izy] » (Salamo 12:5)
« Ny tenin'i Jehovah dia teny madio, tahaka ny volafotsy voarendrika tao anatin'ny memy ka mitsoriaka amin'ny tany eny, voadio impito. » (Salamo 12:6)
« Hianao, Jehovah ô, no hiaro azy, Hianao no hiambina azy mandrakizay tsy ho azon'ity taranaka ity. » (Salamo 12:7)
« Raha avy izay isandratan'ny tsinontsinona eo amin'ny zanak'olombelona, dia mieboebo ombieniombieny ny ratsy fanahy. Fitarainana ataon'izay azom-pahoriana mafy loatra. » (Salamo 12:8)
« Ho an'ny mpiventy hira. Salamo nataon'i Davida. Jehovah ô, mandra-pahoviana no mbola hanadinoanao ahy ihany? Mandra-pahoviana no mbola hanafenanao ny tavanao amiko? » (Salamo 13:1)
« Mandra-pahoviana no mbola hisaintsainako am-panahy, sy hahalahelovako am-po isan'andro? Mandra-pahoviana no mbola hisandratan'ny fahavaloko ho amboniko? » (Salamo 13:2)
« Jereo aho ka valio, Jehovah Andriamanitro ô; ampahazavao ny mazoto, fandrao renoky ny torimaso fahafatesana aho; » (Salamo 13:3)
« Fandrao ny fahavaloko hanao hoe: naharesy azy aho, fandrao hifaly ny rafilahiko, raha mangozohozo aho. » (Salamo 13:4)
« Fa raha izaho kosa, dia ny famindram-ponao no itokiako; ho faly amin'ny famonjenao ny foko. » (Salamo 13:5)
« Hihira ho an'i Jehovah aho, satria nanisy soa ahy Izy; » (Salamo 13:6)
« [Ny faharatsian'ny olona, sy ny fanirian'ny sasany famonjena] Ho an'ny mpiventy hira. Nataon'i Davida. Ny adala manao anakampo hoe: tsy misy Andriamanitra. Manao izay ratsy sy vetaveta izy; tsy misy manao ny tsara. » (Salamo 14:1)
« Eny an-danitra Jehovah miondrika mijery ny zanak'olombelona, mba hizaha na misy hendry mitady an'Andriamanitra. » (Salamo 14:2)
« Samy efa nivily izy rehetra ka tonga vetaveta avokoa; tsy misy manao ny tsara, na dia iray akory aza. » (Salamo 14:3)
« Tsy mahalala va ny mpanao ratsy rehetra, izay mihinana ny oloko toy ny fihinan-kanina, ary Jehovah tsy antsoiny? » (Salamo 14:4)
« Indreo, matahotra dia matahotra izy, satria Andriamanitra no eo amin'ny taranaka marina. » (Salamo 14:5)
« Na dia foananareo aza ny fisainan'ny ory, Jehovah kosa no arony. » (Salamo 14:6)
« Enga anie ka hivoaka avy ao Ziona ny famonjena ny Isiraely! Raha ampodin'i Jehovah avy amin'ny fahababoana ny olony, dia ho faly Jakoba, ary ho ravoravo Isiraely. » (Salamo 14:7)
« [Ny toetry ny olona izay mahazo monina ao amin'Andriamanitra] Salamo nataon'i Davida. Jehovah ô, iza no hitoetra ao amin'ny tabernakelinao? iza no honina ao an-tendrombohitrao masina? » (Salamo 15:1)
« Izay mandeha tsy misy tsiny ary manao izay mahitsy, sady misaintsaina ny marina ny fony; » (Salamo 15:2)
« Tsy manendrikendrika amin'ny lelany, sady tsy manisy ratsy ny sakaizany, ary tsy manao izay hahafa-baraka ny namany, » (Salamo 15:3)
« Tsy manaja ny ratsy fanahy*, fa manome voninahitra ny matahotra an'i Jehovah; tsy mivadika amin'ny fianianany, na dia maningotra ny tenany aza, [Heb: Ny lavina. Na: Izay mietry sy maniva tena] » (Salamo 15:4)
« Sady tsy mampihana ny volany, na mandray kolikoly hanameloka ny marina, izay mitandrina izany dia tsy mba hangozohozo mandrakizay. » (Salamo 15:5)
« [Ny fahatokiana an'Andriamanitra, Izay fototry ny soa, na dia tonga aza ny fahoriana sy ny fahafatesana] Miktama nataon'i Davida. Arovy aho, Andriamanitra ô, fa mialoka aminao aho. » (Salamo 16:1)
« Hoy izaho ny amin'i Jehovah: Tompoko Hianao; tsy misy soa ananako azo oharina aminao; » (Salamo 16:2)
« Ary ny amin'ny olona masina ambonin'ny tany, ireo no olona tsara laza izay sitrako indrindra*. [Na: Dia izaho sy ny olona ambonin'ny tany, Ary ny olona tsara laza izay sitrako indrindra] » (Salamo 16:3)
« Ho be ny fahorian'izay manova an'Andriamanitra hatakalony ny hafa. Tsy mba hanatitra ny fanati-drà aidiny aho, ary tsy mba hotononin'ny molotro ny anarany. » (Salamo 16:4)
« Jehovah no anjara lovako sy kapoakako; Hianao no mampaharitra ny anjarako. » (Salamo 16:5)
« Ny voafaritra ho anjarako dia eo amin'ny tany mahafinaritra; eny, manan-dova tsara aho. » (Salamo 16:6)
« Hisaotra an'i Jehovah Izay manome saina ahy aho; ary na amin'ny alina aza dia mananatra* ahy ny foko**. [*Na: mamporisika][**Heb: voako] » (Salamo 16:7)
« Ataoko eo anatrehako mandrakariva Jehovah, fa eo an-kavanako Izy, ka dia tsy hangozohozo aho. » (Salamo 16:8)
« Izany no ifalian'ny foko sy iravoravoan'ny fanahiko*; eny, ny nofoko aza hitoetra tsy manana ahiahy.[Heb: voninahitro] » (Salamo 16:9)
« Fa tsy ho foinao ho any amin'ny fiainan-tsi-hita* ny aiko; tsy hamela ny Iray Masinao ho latsaka ao amin'ny** lavaka*** Hianao.[*Heb: Sheola][**Heb: hahita][***Na: ho tratry ny lò] » (Salamo 16:10)
« Hampahafantatra ahy ny lalan'aina Hianao; fa havokisam-pifaliana no eo anatrehanao, ary fahafinaretana no eo an-tananao an-kavanana mandrakizay. » (Salamo 16:11)
« [Fivavaky ny ory mba hovonjen'Andriamanitra tsy ho azon'ny hery sy ny reharehan'ny fahavalony] Fivavak'i Davida. Jehovah ô, mihainoa ny rariny, mandrenesa ny fitarainako, atongilano ny sofinao amin'ny fivavako avy amin'ny molotra tsy misy fitaka. » (Salamo 17:1)
« Hivoaka avy eo anatrehanao ny fitsarana ahy; ny masonao hijery marina. » (Salamo 17:2)
« Nizaha toetra ny foko Hianao, namantatra ahy nony alina; nizaha toetra ahy tamin'ny memy Hianao, fa tsy nahita na inona na inona; ny vavako tsy hafa noho ny eritreritro*. [Na: fa tsy nahita hevi-dratsy; Tsy ho diso ny vavako na: Mikasa tsy hampanota ny vavako aho] » (Salamo 17:3)
« Ny amin'ny asan'ny olona, dia ny tenin'ny molotrao no nitandremako tsy ho amin'ny lalan'ny mpanao an-keriny. » (Salamo 17:4)
« Ny diako maharitra eo amin'ny lalanao, tsy solafaka ny tongotro. » (Salamo 17:5)
« Izaho miantso Anao, ka mamaly ahy Hianao, Andriamanitra ô; atongilano amiko ny sofinao, ka henoy ny teniko. » (Salamo 17:6)
« Ataovy mahagaga ny famindram-ponao, ry Mpamonjy amin'ny tananao ankavanana izay olona mialoka aminao, mba tsy ho azon'ny fahavalo. » (Salamo 17:7)
« Arovy tahaka ny anakandriamaso aho, afeno ao ambanin'ny aloky ny elatrao, » (Salamo 17:8)
« Mba tsy ho azon'ny ratsy fanahy izay mampahory ahy, dia ny fahavaloko masiaka, izay manodidina ahy. » (Salamo 17:9)
« Efa mihirim-belona izy; teny miavonavona no aloaky ny vavany. » (Salamo 17:10)
« Manodidina anay* amin'ny alehanay ankehitriny izy, Vandrininy hapotrany amin'ny tany izahay;[Na: Ahy] » (Salamo 17:11)
« Ny fijery azy dia tahaka ny liona noana ta-hamiravira, sy tahaka ny liona tanora mamitsaka ao am-pierena. » (Salamo 17:12)
« Mitsangàna, Jehovah ô, sakano izy, aripaho izy; vonjeo amin'ny sabatrao ny fanahiko tsy ho azon'ny ratsy fanahy; » (Salamo 17:13)
« Vonjeo amin'ny tananao aho, Jehovah ô, mba tsy ho azon'ny olon'izao tontolo izao, izay manana ny anjarany amin'izao fiainana izao, sady fenoinao ny harenao ny kibony; Maro anaka izy, dia mamela ny fananany be ho an'ny zanany madinika. » (Salamo 17:14)
« Fa izaho kosa, dia aoka hahita ny tavanao amin'ny fahamarinana; aoka ny endrikao no hahafa-po ahy, raha mifoha. » (Salamo 17:15)
« [Fitantaran'i Davida ny namonjen'Andriamanitra azy] Ho an'ny mpiventy hira. Nataon'i Davida, mpanompon'i Jehovah, izay nilaza tamin'i Jehovah ny tenin'ity fihirana ity tamin'ny andro namonjen'i Jehovah azy tamin'ny tanan'ny fahavalony rehetra, indrindra fa tamin'ny tanan'i Saoly; dia hoy izy: mamiko indrindra Hianao, Jehovah Heriko ô. » (Salamo 18:1)
« Jehovah no harambatoko sy batery fiarovana ho ahy ary Mpamonjy ahy; Andriamanitro, vatolampy ialofako, sy ampingako ary tandroka famonjena ahy sy fiarovana avo ho ahy. » (Salamo 18:2)
« Miantso an'i Jehovah izay mendrika hoderaina aho, ka dia vonjena ho afaka amin'ny fahavaloko. » (Salamo 18:3)
« Nihodidina tamiko ny famatoram-pahafatesana, ary ny riaky ny faharatsiana nampahatahotra ahy. » (Salamo 18:4)
« Ny famatoran'ny fiainan-tsi-hita* nihodidina tamiko; nisakana ahy ny fandriky ny fahafatesana.[Heb: Sheola] » (Salamo 18:5)
« Fony azom-pahoriana aho, dia niantso an'i Jehovah, eny, Andriamanitro no nitarainako; nihaino ny feoko tao an-tempoliny Izy, ary ny fitarainako teo anatrehany dia efa tonga teo an-tsofiny. » (Salamo 18:6)
« Dia nihozongozona sy nihorohoro ny tany, ary ny fanambanin'ny tendrombohitra nihorohoro; eny, nihozongozona ireo, satria tezitra Jehovah. » (Salamo 18:7)
« Nisy setroka nisavoana teo am-bavorony, ary afo avy teo am-bavany no nandevona ka nisy vainafo nidedadeda teo aminy. » (Salamo 18:8)
« Dia naondriny ny lanitra, ka nidina Izy; ary aizim-pito no teo ambanin'ny tongony. » (Salamo 18:9)
« Dia nitaingina kerobima Izy ka nanidina; eny, nanidina faingana tamin'ny ela-drivotra Izy. » (Salamo 18:10)
« Efa nanao ny maizina ho fiereny sy tranony manodidina Azy Izy, dia rahona ngalingaly* rahona matevina.[Heb: aizin-drano] » (Salamo 18:11)
« Ary teo amin'ny famirapiratana teo anatrehany dia nandalo ny rahony matevina havandra sy vainafo. » (Salamo 18:12)
« Dia nampikotroka tany an-danitra Jehovah, ny Avo Indrindra niloa-peo. Havandra sy vainafo. » (Salamo 18:13)
« Dia nandefa ny zana-tsipìkany Izy ka nampiely ny fahavaloko. Ary nampandeha helatra be ka nampifanaritaka azy. » (Salamo 18:14)
« Dia hita ny mason-drano, ary niseho ny fanambanin'ny tany noho ny teny mafy nataonao, Jehovah ô, noho ny fifofofofon'ny fofonain'ny vavoronao. » (Salamo 18:15)
« Naninjitra ny tanany avy tany ambony Izy ka nandray ahy; nanintona ahy niala tamin'ny rano be Izy; » (Salamo 18:16)
« Namonjy ahy tamin'ny fahavaloko mahery Izy sy tamin'izay nankahala ahy, satria tsy leoko ireny » (Salamo 18:17)
« Nisakana ahy tamin'ny andro nahitako loza ireny, nefa Jehovah no niseho ho Mpanohana ahy. » (Salamo 18:18)
« Dia nitondra ahy ho any amin'ny malalaka Izy; namonjy ahy Izy, satria tiany aho. » (Salamo 18:19)
« Nanisy soa ahy araka ny fahamarinako Jehovah; araka ny fahadiovan'ny tanako no namaliany ahy. » (Salamo 18:20)
« Fa nitandrina ny lalan'i Jehovah aho, ka tsy mba nanao ratsy hialana tamin'Andriamanitro; » (Salamo 18:21)
« Ny fitsipiny rehetra dia teo anatrehako, ary ny lalàny tsy mba nampialaiko tamiko; » (Salamo 18:22)
« Tsy nanan-tsiny taminy aho sady niaro tena tsy ho azon'ny fahotako; » (Salamo 18:23)
« Koa namaly ahy araka ny fahamarinako Jehovah, dia araka ny fahadiovan'ny tanako teo imasony. » (Salamo 18:24)
« Ny olona tsara no isehoanao fa tsara; ny tena olo-marina no isehoanao fa marina; » (Salamo 18:25)
« Ny madio no isehoanao fa madio; ary ny mpiolakolaka kosa no isehoanao fa lalin-tsaina*. [Heb: miolakolaka] » (Salamo 18:26)
« Fa Hianao mamonjy ny olona ory; ary ny maso miandranandrana kosa aetrinao. » (Salamo 18:27)
« Fa Hianao mampirehitra ny jiroko; Jehovah Andriamanitro no mampahazava ny fahamaizinako. » (Salamo 18:28)
« Fa Hianao no ahazoako mitsarapaka hamely ny miaramila iray toko; ary Andriamanitro no ahazoako mitsambikina mihoatra ny manda. » (Salamo 18:29)
« Raha ny amin'Andriamanitra, dia marina ny lalany; ny tenin'i Jehovah dia voazaha toetra amin'ny memy; Jehovah no ampingan'izay rehetra mialoka aminy. » (Salamo 18:30)
« Fa iza no Andriamanitra afa-tsy Jehovah? ary iza no vatolampy afa-tsy Andriamanitsika? » (Salamo 18:31)
« Izany Andriamanitra izany no mampisikina hery ahy sy manamarina ny alehako. » (Salamo 18:32)
« Manao ny tongotro ho tahaka ny an'ny dieravavy Izy ka mampitoetra ahy eo amin'ny fitoerako avo. » (Salamo 18:33)
« Mampianatra ny tanako hiady Izy, ka mahahenjana tsipìka varahina ny sandriko. » (Salamo 18:34)
« Omenao ahy ny ampingan'ny famonjenao; ny tananao ankavanana no manohana ahy, ary ny fahamoram-panahinao no mahalehibe ahy. » (Salamo 18:35)
« Halalahinao ny lalana hodiaviko, ka tsy mangovitra ny hato-tongotro. » (Salamo 18:36)
« Manenjika ny fahavaloko aho ka mahatratra azy; ary tsy mba miverina aho mandra-pahalàny ritrany. » (Salamo 18:37)
« Mamely mafy azy aho, ka tsy mahaleo izy; lavo eo ambanin'ny tongotro izy. » (Salamo 18:38)
« Hianao mampisikina ahy hery hiady; aripakao ho ambaniko izay mitsangana hamely ahy. » (Salamo 18:39)
« Ary ataonao miamboho ahy ny fahavaloko; ka aringako izay mankahala ahy. » (Salamo 18:40)
« Mitaraina izy, fa tsy misy mpamonjy, dia amin'i Jehovah, fa tsy mamaly azy Izy. » (Salamo 18:41)
« Torotoroiko madinika tahaka ny vovoka entin'ny rivotra izy; Tahaka ny fanary fotaka eny an-dalambe no fanariko azy. » (Salamo 18:42)
« Mamonjy ahy amin'ny fifanoheran'ny olona Hianao. Sy manandratra ahy ho lohan'ny firenen-tsamy hafa; ny firenena tsy fantatro aza dia manompo ahy. » (Salamo 18:43)
« Raha vao mahare ny lazako fotsiny ihany aza izy, dia manoa ahy; Ny hafa firenena mikoy ahy*. [Na: Ny olona re laza ihany aza, dia hafa firenena, mikoy ahy] » (Salamo 18:44)
« Ny hafa firenena dia mihaketraka, ka miala amin-kovitra avy ao amin'ny fiarovany mafy. » (Salamo 18:45)
« Velona Jehovah; isaorana anie ny Vatolampiko; asandratra anie Andriamanitry ny famonjena ahy, » (Salamo 18:46)
« Dia Andriamanitra, Izay manao famaliana ho ahy ka mampanaiky ny firenena ahy. » (Salamo 18:47)
« Mamonjy ahy amin'ny fahavaloko Izy; eny, manandratra ahy ho ambonin'izay mitsangana hanohitra ahy Hianao, ary mamonjy ahy amin'ny olon-dozabe. » (Salamo 18:48)
« Koa izany no hiderako Anao eny amin'ny firenen-tsamy hafa, Jehovah ô, sy hankalazako ny anaranao. » (Salamo 18:49)
« Manao famonjen-dehibe ho an'ny mpanjaka voatendriny Izy, ary mamindra fo amin'ny voahosony, dia amin'i Davida sy ny taranany mandrakizay. » (Salamo 18:50)
« [Fanehoana ny voninahitr'Andriamanitra, amin'ny asan'ny tànany, na amin'ny lalàna nomeny] Ho an'ny mpiventy hira. Salamo nataon'i Davida. Ny lanitra mitory ny voninahitr'Andriamanitra; ary ny habakabaka manambara ny asan'ny tànany. » (Salamo 19:1)
« Ny andro samy miteny amin'ny andro mandimby azy, ary ny alina samy manolo-pahalalana amin'ny alina mandimby azy. » (Salamo 19:2)
« Tsy misy teny na fiteny anefa; tsy re izay feony*. [Na: Izay tsy andrenesana ny feony; na: Izay tsy re ny feony] » (Salamo 19:3)
« Efa nivoaka ho any amin'ny tany rehetra ny famolainany*, ary ny teniny dia mihatra amin'ny faran'izao rehetra izao. Trano-lay ho an'ny masoandro no nataony teo aminy;[Na: feony] » (Salamo 19:4)
« Ary ny masoandro dia tahaka ny mpampaka-bady mivoaka avy ao an-trano fandriany; sady mifaly tahaka ny lehilahy matanjaka mihazakazaka amin'ny alehany izy. » (Salamo 19:5)
« Any amin'ny faravodilanitra ny fiposahany, ary ny alehany dia hatramin'ny farany koa, ka tsy misy takona amin'ny hafanany. » (Salamo 19:6)
« Tsy misy tsiny ny lalàn'i Jehovah, mamelombelona ny fanahy; mahatoky ny teni-vavolombelon'i Jehovah, mahahendry ny kely saina. » (Salamo 19:7)
« Mahitsy ny fandidian'i Jehovah, mahafaly ny fo; madio ny didin'i Jehovah, mampahazava ny maso. » (Salamo 19:8)
« Madio ny fahatahorana an'i Jehovah, maharitra mandrakizay; marina ny fitsipik'i Jehovah, eny, mahitsy avokoa. » (Salamo 19:9)
« Irina noho ny volamena ireny, eny, noho ny tena volamena betsaka aza; ary mamy noho ny tantely, eny, noho ny tantely mitete avy amin'ny tohotra. » (Salamo 19:10)
« Ary ny mpanomponao dia hazavain'ireny; amin'ny fitandremana azy misy valiny lehibe. » (Salamo 19:11)
« Raha ny fahatsontsana, dia iza re no mahalala izany? ataovy tsy manan-tsiny aho ny amin'izay ota tsy fantatra. » (Salamo 19:12)
« Arovy ny mpanomponao tsy ho azon'ny ota sahisahy; aoka tsy hanapaka ahy izany; dia ho marina tokoa aho ka tsy hanan-tsiny ny amin'izay fahadisoana lehibe. » (Salamo 19:13)
« Aoka ny tenin'ny vavako sy ny fisainan'ny foko samy hankasitrahana eo imasonao, Jehovah ô, Vatolampiko sy Mpanavotra ahy. » (Salamo 19:14)
« [Vavaka ho an'ny mpanjaka raha mivoaka hanafika] Ho an'ny mpiventy hira. Salamo nataon'i Davida. Hihaino anao anie Jehovah amin'ny andro fahoriana; hitondra anao ho any amin'ny avo anie ny anaran'Andriamanitr'i Jakoba. » (Salamo 20:1)
« Hahatonga famonjena ho anao avy amin'ny fitoerana masina anie Izy, ary hanohana anao avy any Ziona. » (Salamo 20:2)
« Hahatsiaro ny fanatitra hohaninao rehetra anie Izy, ary hankasitraka ny fanatitra doranao. » (Salamo 20:3)
« Hanome anao araka ny fonao anie Izy ary hahatanteraka ny fisainanao rehetra. » (Salamo 20:4)
« Aoka hihoby noho ny famonjena azonao izahay, ary amin'ny anaran'Andriamanitray no hanangananay faneva; ho tanterahin'i Jehovah anie ny angatahinao rehetra. » (Salamo 20:5)
« Ankehitriny dia fantatro fa Jehovah mamonjy ny voahosony; hamaly azy avy amin'ny lanitry ny fahamasinany Izy amin'ny herin'ny famonjen'ny tànany ankavanana. » (Salamo 20:6)
« Ny sasany mitoky amin'ny kalesy, ary ny sasany amin'ny soavaly; Fa raha izahay kosa, dia ny anaran'i Jehovah Andriamanitray no hoderainay. » (Salamo 20:7)
« Ireo dia reraka sady lavo; fa izahay kosa efa mitsangana sy mijoro, » (Salamo 20:8)
« Jehovah ô, vonjeo ny mpanjaka; hamaly anay anie Izy* amin'izay andro iantsoanay Azy.[Na: Jehovah ô, vonjeo! Hamaly anay anie ny Mpanjaka] » (Salamo 20:9)
« [Fisaorana atao rehefa miverina avy any an-tafika ny mpanjaka] Ho an'ny mpiventy hira. Salamo nataon'i Davida. Jehovah ô, ny herinao no hifalian'ny mpanjaka; ary endrey ny haben'ny hiravoravoany amin'ny famonjenao! » (Salamo 21:1)
« Ny nirin'ny fony dia nomenao azy, ary ny nangatahin'ny molony tsy mba nolavinao. » (Salamo 21:2)
« Fa notsenainao fitahiana soa izy; teo an-dohany nasianao satro-boninahitra tena volamena. » (Salamo 21:3)
« Aina no nangatahiny taminao, dia nomenao azy izany, dia andro lava mandrakizay doria. » (Salamo 21:4)
« Lehibe ny voninahiny amin'ny famonjenao; Laza sy voninahitra no nataonao taminy. » (Salamo 21:5)
« Fa nataonao ho fitahiana mandrakizay izy; ampifalinao indrindra amin'ny tavanao izy. » (Salamo 21:6)
« Fa ny mpanjaka matoky an'i Jehovah, ary noho ny famindram-pon'ny Avo Indrindra dia tsy hangozohozo izy. » (Salamo 21:7)
« Ho azon'ny tananao ny fahavalonao rehetra; eny, ho azon'ny tananao ankavanana ny mankahala anao; » (Salamo 21:8)
« Hataonao tahaka ny fatana misy afo mirehitra izy amin'ny andro hisehoanao, Jehovah handany azy amin'ny fahatezerany, ary handevona azy ny afo. » (Salamo 21:9)
« Ny zanany* haringanao tsy ho eo amin'ny tany, ary ny taranany tsy ho eo amin'ny zanak'olombelona;[Heb: vokany] » (Salamo 21:10)
« Fa nikasa hanisy ratsy anao izy, ka namoron-kevi-dratsy fa tsy nahefa. » (Salamo 21:11)
« Fa hampiamboho azy ianao; ny tsipìkanao no ikendrenao ny tavany. » (Salamo 21:12)
« Misandrata amin'ny herinao, Jehovah ô, hihira sy hankalaza ny herinao izahay. » (Salamo 21:13)
« [Fitarainana mafy noho ny fahoriana, ary fisaorana noho ny fahafahana, sy filazana ny handrosoan'ny fanjakan'Andriamanitra] Ho an'ny mpiventy hira. Alaieleth-hasahara. Salamo nataon'i Davida. Andriamanitra ô, Andriamanitro ô, nahoana no dia mahafoy ahy Hianao? Lavitra ny famonjena ahy ny tenin'ny fitarainako. » (Salamo 22:1)
« Andriamanitro ô, miantso aho nony andro, nefa tsy mamaly Hianao; ary nony alina, nefa tsy mahita fiononana aho. » (Salamo 22:2)
« Kanefa masina Hianao, Ry mipetraka eo ambonin'ny fideran'ny Isiraely. » (Salamo 22:3)
« Hianao no nitokian'ny razanay; Natoky izy, ka namonjy azy Hianao. » (Salamo 22:4)
« Hianao no nitarainany, ka afaka izy; Hianao no nitokiany, ka tsy menatra izy. » (Salamo 22:5)
« Ary izaho dia olitra, fa tsy olona, fandatsan'olona sy fanevatevam-bahoaka. » (Salamo 22:6)
« Izay rehetra mahita ahy dia manaraby ahy; manondro molotra izy sady mihifikifi-doha ka manao hoe: » (Salamo 22:7)
« Ankino amin'i Jehovah*, dia aoka Izy hamonjy azy; eny, aoka Izy hanafaka azy, raha mankasitraka azy Izy.[Na: Efa niankina tamin'i Jehovah izy] » (Salamo 22:8)
« Fa Hianao no nampivoaka ahy avy tao an-kibo; nampandry ahy fahizay ianao, fony aho mbola nampinonoin'ny reniko; » (Salamo 22:9)
« Nankinina taminao hatrany am-bohoka aho; hatrany an-kibon-dreniko dia Andriamanitro Hianao. » (Salamo 22:10)
« Aza manalavitra ahy Hianao, fa akaiky ny fahoriana, sady tsy misy mpamonjy. » (Salamo 22:11)
« Mitangorona amiko ireo ombilahy be, ny maherin'i Basana manemitra ahy. » (Salamo 22:12)
« Misanasana vava amiko izy; eny, liona mamiravira sy mierona izy. » (Salamo 22:13)
« Efa rano aidina aho, ka mivaha ny taolako rehetra; tahaka ny savoka ny foko: miempo ato anatiko izy. » (Salamo 22:14)
« Maina tahaka ny tavim-bilany ny heriko, ary ny lelako miraikitra amin'ny lanilaniko; ao amin'ny vovoky ny fahafatesana no ametrahanao ahy. » (Salamo 22:15)
« Fa mitangorona amiko ny amboa, ny fiangonan'ny ratsy fanahy manemitra ahy. Manindrona ny tongotro aman-tanako izy* [Na: Manodidina ny tongotro aman-tanako hoatra ny liona izy] » (Salamo 22:16)
« Mahisa ny taolako rehetra aho ireo dia mibanjina sady mangarika ahy. » (Salamo 22:17)
« Mizara ny fitafiako ho azy izy; ary ny akanjoko ilokàny. » (Salamo 22:18)
« Fa Hianao, Jehovah ô, aza manalavitra; ry Heriko ô, faingana hamonjy ahy. » (Salamo 22:19)
« Vonjeo amin'ny sabatra ny fanahiko, dia ny hany malalako amin'ny herin'ny amboa. » (Salamo 22:20)
« Vonjeo amin'ny vavan'ny liona aho; ary valio ho afaka amin'ny tandroky ny ombimanga*. [Na: teo amin'ny tandroky ny ombimanga dia novalianao aho] » (Salamo 22:21)
« Hitory ny anaranao amin'ny rahalahiko aho; eo amin'ny fiangonana no hideràko Anao. » (Salamo 22:22)
« Hianareo izay matahotra an'i Jehovah, miderà Azy; ry taranak'i Jakoba rehetra, manomeza voninahitra Azy; ary matahora Azy, ry Zanak'Isiraely rehetra. » (Salamo 22:23)
« Fa tsy manao tsinontsinona na marikorikon'ny fahorian'ny ory Izy, ary tsy mba manafina ny tavany aminy; fa raha mitaraina aminy ireny, dia mihaino Izy. » (Salamo 22:24)
« Avy aminao no ahazoako manao fiderana eo amin'ny fiangonan-dehibe; ny voadiko dia hefaiko eo anatrehan'izay matahotra an'i Jehovah. » (Salamo 22:25)
« Hihinana ny mpandefitra ka ho voky; hidera an'i Jehovah izay mitady azy; ho velona mandrakizay anie ny fonareo. » (Salamo 22:26)
« Hahatsiaro ka hiverina ho amin'i Jehovah ny faran'ny tany rehetra; ary hiankohoka eo anatrehanao ny fokon'ny firenen-tsamy hafa. » (Salamo 22:27)
« Fa an'i Jehovah ny fanjakana; ary manapaka amin'ny firenen-tsamy hafa Izy. » (Salamo 22:28)
« Hihinana sy hiankohoka ny mpanefoefo* rehetra ambonin'ny tany, eo anatrehany no hiondrehan'izay rehetra efa hidina any amin'ny vovoka ka tsy mahavelona ny ainy.[Heb: matavy] » (Salamo 22:29)
« Hisy taranaka hanompo Azy; ary ny Tompo dia holazaina amin'ny taranaka ho avy. » (Salamo 22:30)
« Hisy ho avy ka hanambara ny fahamarinany, amin'ny olona izay mbola hateraka, fa Izy no nanao izany. » (Salamo 22:31)
« [Ny Mpiandry Tsara] Salamo nataon'i Davida. Jehovah no Mpiandry ahy, tsy hanan-java-mahory aho, » (Salamo 23:1)
« Mampandry ahy amin'ny ahi-maitso Izy; mitondra ahy eo amoron'ny rano fialan-tsasatra Izy. » (Salamo 23:2)
« Mamelombelona ny fanahiko Izy; mitarika ahy amin'ny lalan'ny fahamarinana noho ny anarany Izy. » (Salamo 23:3)
« Eny, na dia mandeha mamaky ny lohasaha aloky ny fahafatesana aza aho, dia tsy hatahotra ny loza aho, fa Hianao no amiko; ny tsorakazonao sy ny tehinao, ireo no mahafa-tahotra ahy. » (Salamo 23:4)
« Mamelatra latabatra eo anoloako eo imason'ny fahavaloko Hianao; manosotra diloilo ny lohako Hianao; ny kapoakako feno dia feno. » (Salamo 23:5)
« Eny tokoa, fahasoavana sy famindram-po no hanaraka ahy amin'ny andro rehetra hiainako, dia hitoetra ao an-tranon'i Jehovah andro lava aho. » (Salamo 23:6)
« [Fiomanana handray ny Mpanjakan'ny voninahitra] Salamo nataon'i Davida. An'i Jehovah ny tany sy izay rehetra eo aminy. Izao rehetra izao sy ny mponina eo aminy. » (Salamo 24:1)
« Fa Izy no nanorina azy tambonin'ny ranomasina. Tambonin'ny rano no nampitoerany azy. » (Salamo 24:2)
« Iza no hiakatra any an-tendrombohitr'i Jehovah? ary iza no hitoetra ao amin'ny fitoerany masina? » (Salamo 24:3)
« Izay madio tanana sy mahitsy fo, izay tsy manandratra ny fanahiny ho amin'ny lainga, na mianiana hamitaka. » (Salamo 24:4)
« Handray fitahiana avy amin'i Jehovah izy, ary fahamarinana avy amin'Andriamanitry ny famonjena azy. » (Salamo 24:5)
« Izany no taranaka mitady Azy, izay mitady ny tavanao, dia Jakoba*. [Na: Izay mitady ny tavanao, ry Andriamanitr'i Jakoba] » (Salamo 24:6)
« Asandrato ny lohanareo, ry vavahady, ary misandrata ianareo, ry varavarana fahagola*, mba hidiran'ny mpanjakan'ny voninahitra.[Na: mandrakizay] » (Salamo 24:7)
« Iza izao Mpanjakan'ny voninahitra izao? Jehovah mahery tsitoha, Jehovah mpiady mahery. » (Salamo 24:8)
« Asandrato ny lohanareo, ry vavahady; ary manandrata ny lohanareo, ry varavarana fahagola,2 mba hidiran'ny Mpanjakan'ny voninahitra. » (Salamo 24:9)
« Iza ary izao Mpanjakan'ny voninahitra izao? Jehovah, Tompon'ny maro, Izy no Mpanjakan'ny voninahitra. » (Salamo 24:10)
« [Salamo abidy. Fangatahana fiarovanana sy fitarihana] Nataon'i Davida. Aminao, Jehovah ô, no anandratako ny fanahiko. » (Salamo 25:1)
« Andriamanitro ô, Hianao no itokiako, aoka tsy ho menatra aho; aoka tsy hifalian'ny fahavaloko aho. » (Salamo 25:2)
« Eny, tsy hisy ho menatra izay rehetra miandry Anao; fa izay mivadika foana no ho menatra. » (Salamo 25:3)
« Ampahafantaro ny lalanao aho, Jehovah ô; ampianaro ny sitrakao aho. » (Salamo 25:4)
« Tariho amin'ny fahamarinanao aho, ka ampianaro; fa Hianao no Andriamanitry ny famonjena ahy; Hianao no andrasako mandritra ny andro. » (Salamo 25:5)
« Tsarovy ny antranao sy ny indrafonao, Jehovah ô, fa hatrizay hatrizay ireny. » (Salamo 25:6)
« Aza ny fahotan'ny fahatanorako, na ny ratsy nataoko, no tsarovanao; fa aoka ho araka ny famindram-ponao no hahatsiarovanao ahy, noho ny fahasoavanao Jehovah ô, » (Salamo 25:7)
« Tsara sy mahitsy Jehovah, ka izany no ampianarany ny mpanota ny lalana. » (Salamo 25:8)
« Mitarika ny mpandefitra amin'ny marina Izy, ary mampianatra ny mpandefitra ny lalany. » (Salamo 25:9)
« Ny lalan'i Jehovah rehetra dia famindram-po sy fahamarinana amin'izay mitandrina ny fanekeny sy ny teni-vavolombelony. » (Salamo 25:10)
« Noho ny anaranao, Jehovah ô, dia mamelà ny heloko, fa lehibe izany. » (Salamo 25:11)
« Iza no lehilahy matahotra an'i Jehovah? Izy no hampianariny izay lalana tokony hofidiny. » (Salamo 25:12)
« Ny fanahiny hitoetra amin'ny soa; ary ny taranany handova ny tany. » (Salamo 25:13)
« Ny fisainan'i Jehovah asehony amin'izay matahotra Azy, ary ny fanekeny no hampahafantariny azy. » (Salamo 25:14)
« Ny masoko mijery an'i Jehovah mandrakariva; fa Izy no nanafaka ny tongotro tamin'ny fandrika harato. » (Salamo 25:15)
« Todiho aho, ka amindrao fo, fa irery aho ka mahantra. » (Salamo 25:16)
« Ny fahorian'ny foko efa mihalehibe; afaho amin'ny fahatereko aho. » (Salamo 25:17)
« Jereo ny fahoriako sy ny mavesatra amiko, ka mamelà ny fahotako rehetra. » (Salamo 25:18)
« Jereo ny fahavaloko, fa maro izy; ary loza ny fankahalàny ahy. » (Salamo 25:19)
« Arovy ny fanahiko, ka vonjeo aho; aoka tsy ho menatra aho, fa mialoka aminao. » (Salamo 25:20)
« Aoka ny tsi-fisian-tsiny sy ny fahitsiana no hiaro ahy; fa miandry Anao aho. » (Salamo 25:21)
« Andriamanitra ô, afaho ny Isiraely, amin'ny fahoriany rehetra. » (Salamo 25:22)
« [Fangatahana mba tsy hatao ho naman'ny ratsy fanahy] Nataon'i Davida. Tsarao aho, Jehovah ô, fa mandeha amin'ny fahamarinako aho; ary Jehovah no itokiako, ka tsy miahanahana aho. » (Salamo 26:1)
« Diniho aho, Jehovah ô, ka fantaro; izahao toetra ny voako sy ny foko. » (Salamo 26:2)
« Fa ny famindram-ponao no eo anoloan'ny masoko; ary mandeha amin'ny fahamarinanao aho. » (Salamo 26:3)
« Tsy mba miara-mipetraka amin'ny olon-dratsy aho, na manan-draharaha amin'ny olom-petsy. » (Salamo 26:4)
« Halako ny fiangonan'ny mpanao ratsy; ary tsy miara-mipetraka amin'ny ratsy fanahy aho. » (Salamo 26:5)
« Manasa ny tanako noho ny fahamarinako aho, ka te-hitoetra eo akaikin'ny alitaranao, Jehovah ô, » (Salamo 26:6)
« Mba hanao feo fiderana, ka hilaza ny asanao mahagaga rehetra. » (Salamo 26:7)
« Jehovah ô, tiako ny trano itoeranao, dia ny fonenan'ny voninahitrao. » (Salamo 26:8)
« Aza mitondra ny fanahiko hiara-maty amin'ny mpanota, na ny aiko amin'ny mpandatsa-drà, » (Salamo 26:9)
« Izay misy fitaka eny an-tànany, ary feno kolikoly ny tànany ankavanana. » (Salamo 26:10)
« Fa izaho kosa dia mandeha amin'ny fahamarinako; avoty sy amindrao fo aho. » (Salamo 26:11)
« Ny tongotro mijoro eo amin'ny tany marina; eo am-piangonana no isaorako an'i Jehovah. » (Salamo 26:12)
« [Fahatokiana an'i Jehovah, Mpiaro sy Mpitahy ny olony] Nataon'i Davida Jehovah no fahazavako sy famonjena ahy; iza no hatahorako? Jehovah no fiarovana mafy ho an'ny aiko; iza no hangovitako? » (Salamo 27:1)
« Raha manatona ahy hihinana ny nofoko ny ratsy fanahy, izay fahavaloko sy rafilahiko, dia izy ihany no tafintohina ka lavo. » (Salamo 27:2)
« Na dia misy antokony mitoby hiady amiko aza, tsy hatahotra ny foko; na dia misy ady mihatra amiko aza, dia hatoky ihany aho. » (Salamo 27:3)
« Zavatra iray loha no nangatahiko tamin'i Jehovah, izany no hotadiaviko, dia ny hitoetra ao an-tranon'i Jehovah amin'ny andro rehetra hiainako, mba ho faly mijery ny fahasoavan'i Jehovah sy mandinika ny tempoliny. » (Salamo 27:4)
« Fa hanafina ahy ao an-trano fialofany amin'ny andro fahoriana Izy; hampiery ahy amin'ny fierena ao an-dainy Izy; hanandratra ahy ho eny ambony vatolampy Izy. » (Salamo 27:5)
« Koa dia hisandratra ambonin'ny fahavaloko manodidina ahy ny lohako, ka hanatitra fanatitra hihobiana ao an-dainy aho; hihira sy hankalaza an'i Jehovah aho. » (Salamo 27:6)
« Mihainoa, Jehovah ô, fa mitaraina mafy aho; ary mamindrà fo amiko, ka valio aho. » (Salamo 27:7)
« Raha hoy Hianao: tadiavonareo ny tavako, dia hoy ny navalin'ny foko: Eny, ny tavanao no tadiaviko, Jehovah ô; » (Salamo 27:8)
« Aza manafina ny tavanao amiko, aza mandroaka ny mpanomponao an-katezerana; efa famonjena ahy Hianao; aza manary na mahafoy ahy, ry Andriamanitry ny famonjena ahy. » (Salamo 27:9)
« Fa ny raiko aman-dreniko efa nahafoy ahy; fa Jehovah kosa no mandray ahy*. [Na: Fa na dia mahafoy ahy aza ny ray aman-dreniko, dia ho-raisin'i Jehovah aho] » (Salamo 27:10)
« Ampianaro ny lalanao aho, Jehovah ô; ary tariho amin'ny lalana marina aho noho ny fahavaloko. » (Salamo 27:11)
« Aza manolotra ahy ho amin'ny sitrapon'ny mpampahory ahy; fa vavolombelona mandainga sy izay mifofofofo loza no mitsangana hiampanga ahy. » (Salamo 27:12)
« Raha izay re aho no tsy nanantena hahita ny fahasoavan'i Jehovah amin'ny tanin'ny velona. » (Salamo 27:13)
« Miandrasa an'i Jehovah ianao; matokia, ary aoka hahery ny fonao; eny, miandrasa an'i Jehovah. » (Salamo 27:14)
« [Fiantsoana an'Andriamanitra hanafaka ny olony sy hanameloka ny ratsy fanahy] Nataon'i Davida. Hianao no antsoiko, Jehovah ô, Ry vatolampiko ô, aza manentsin-tadiny amiko; fandrao, raha mangina amiko Hianao, dia ho tahaka izay midina any an-davaka aho. » (Salamo 28:1)
« Mihainoa ny feon'ny fifonako, raha mitaraina aminao aho, raha manandratra ny tanako ho amin'ny fitoeranao masina indrindra aho. » (Salamo 28:2)
« Aza atao indray manakipaka amin'ny ratsy fanahy sy ny mpanao meloka aho, fa ireny dia milaza fihavanana amin'ny namany, kanjo ratsy no ao am-pony. » (Salamo 28:3)
« Manomeza azy araka ny asany sy ny faharatsian'ny ataony; eny, manomeza azy araka ny vitan'ny tànany, valio izy araka izay iendrehany. » (Salamo 28:4)
« Fa tsy mihevitra ny asan'i Jehovah, na ny vitan'ny tànany, izy, dia horavan'i Jehovah izy, fa tsy haoriny. » (Salamo 28:5)
« Isaorana anie Jehovah, fa efa nihaino ny feon'ny fifonako Izy. » (Salamo 28:6)
« Jehovah no heriko sy ampingako; izy no nitokian'ny foko, ka voavonjy aho; dia mifaly ny foko, ka ny hirako no hiderako Azy. » (Salamo 28:7)
« Jehovah no heriny, ary Izy no fiarovana mafy hamonjena ny voahosony. » (Salamo 28:8)
« Vonjeo ny olonao, ary tahio ny lovanao; andraso izy, ka tezao* mandrakizay.[Heb: ento] » (Salamo 28:9)
« [Fiderana an'Andriamanitra noho ny heriny sy ny fiandrianany izay miseho amin'ny kotrokorana] Salamo nataon'i Davida. Manomeza an'i Jehovah, ry zanak'Andriamanitra, eny, manomeza voninahitra sy hery ho an'i Jehovah. » (Salamo 29:1)
« Omeo an'i Jehovah ny voninahitry ny anarany; miankohofa eo anatrehan'i Jehovah amin'ny fihaingoana masina. » (Salamo 29:2)
« Ny feon'i Jehovah no eny ambonin'ny rano be; Andriamanitry ny voninahitra no mampikotrokorana; Jehovah no eny ambonin'ny rano be. » (Salamo 29:3)
« Ny feon'i Jehovah be hery; Ny feon'i Jehovah be voninahitra. » (Salamo 29:4)
« Ny feon'i Jehovah manorotoro ny hazo sedera; eny, Jehovah manorotoro ny hazo sedera any Libanona. » (Salamo 29:5)
« Dia mampitsambikina azy tahaka ny zanak'omby Izy, Libanona sy Siriona dia tahaka ny zanaky ny ombimanga. » (Salamo 29:6)
« Ny feon'i Jehovah mampisaraka ny lelafo; » (Salamo 29:7)
« Ny feon'i Jehovah mampihorohoro ny efitra; Jehovah mampihorohoro ny efitr'i Kadesy. » (Salamo 29:8)
« Ny feon'i Jehovah mampiteraka ny dieravavy, ary mivofy ny ala be; ary ny ao an-tempoliny samy manao hoe: Voninahitra e! » (Salamo 29:9)
« Jehovah nipetraka teo ambonin'ny safo-drano; eny, Jehovah mipetraka ho Mpanjaka mandrakizay. » (Salamo 29:10)
« Jehovah hanome hery ny olony; Jehovah hitahy ny olony amin'ny fiadanana. » (Salamo 29:11)
« [Fisaorana nataon'izay narary mafy noho ny namonjen'Andriamanitra ny ainy] Salamo. Fihirana tamin'ny nitokanana ny trano. Nataon'i Davida. Hanandratra Anao aho, Jehovah ô; fa nanintona ahy niakatra Hianao, ka tsy nataonao ho fifalian'ny fahavaloko aho. » (Salamo 30:1)
« Jehovah Andriamanitro ô, nitaraina taminao aho, dia nahasitrana ahy Hianao. » (Salamo 30:2)
« Jehovah ô, efa nampakatra ny fanahiko avy tany amin'ny fiainan-tsi-hita* Hianao; efa nampody ny aiko Hianao, mba tsy ho isan'izay midina any an-davaka aho.[Heb: Sheola] » (Salamo 30:3)
« Mankalazà an'i Jehovah, ry olony masina, ka miderà ny anarany* masina.[Heb: fahatsiarovana] » (Salamo 30:4)
« Fa indray mipi-maso ihany ny fahatezerany; nefa mandritra ny andro iainana kosa ny fankasitrahany; amin'ny hariva dia misy fitomaniana tonga hivahiny miloaka alina; Fa nony maraina kosa dia misy fihobiana. » (Salamo 30:5)
« Ary hoy izaho, raha mbola niadana*: tsy hangozohozo mandrakizay aho.[Heb: Na: noho ny fiadanako] » (Salamo 30:6)
« Jehovah ô, noho ny fankasitrahanao dia nampitoerinao mafy ny tendrombohitro; nanafina ny tavanao Hianao, dia ory aho. » (Salamo 30:7)
« Hianao no nantsoiko, Jehovah ô; ary Jehovah no nifonako hoe: » (Salamo 30:8)
« Inona no soa azo amin'ny rako sy ny hidinako any an-davaka? Hidera Anao va ny vovoka? Hanambara ny fahamarinanao va izany? » (Salamo 30:9)
« Mihainoa, Jehovah ô, ka mamindrà fo amiko; Jehovah ô, aoka ho Mpamonjy ahy Hianao. » (Salamo 30:10)
« Efa nampody ny fisaonako ho fandihizana Hianao; efa nanaisotra ny lamba fisaonako Hianao ka nampisikina ahy fifaliana, » (Salamo 30:11)
« Mba hankalazan'ny fanahiko* Anao ka tsy hangina. Jehovah Andriamanitro ô, hidera Anao mandrakizay aho.[Heb: voninahitro] » (Salamo 30:12)
« [Fitarainana nataon'izay tra-panenjehana mafy] Ho an'ny mpiventy hira. Salamo nataon'i Davida. Jehovah ô, Hianao no ialofako; aoka tsy ho menatra akory mandrakizay aho; vonjeo amin'ny fahamarinanao aho. » (Salamo 31:1)
« Atongilano amiko ny sofinao, faingàna hamonjy ahy; aoka ho vatolampiko fiarovana mafy Hianao sy batery fiarovana hamonjena ahy. » (Salamo 31:2)
« Fa harambatoko sy batery fiarovana ho ahy Hianao; ary noho ny anaranao no hitondrànao sy hitarihanao ahy. » (Salamo 31:3)
« Hanafaka ahy amin'ny fandrika harato izay nafeniny hamandrihany ahy Hianao; fa Hianao no fiarovana mafy ho ahy. » (Salamo 31:4)
« Eo an-tananao no atolotro ny fanahiko; fa efa nanavotra ahy Hianao, Jehovah ô, Andriamanitry ny fahamarinana. » (Salamo 31:5)
« Halako izay mivavaka amin'ny sampy*; fa Jehovah kosa no itokiako.[Heb: zava-poana mandainga] » (Salamo 31:6)
« Hifaly sy ho ravoravo amin'ny famindram-ponao aho; fa nahita ny fahantrako Hianao, ka nahafantatra ny fahorian'ny fanahiko, » (Salamo 31:7)
« ary tsy mba nangeja ahy teo an-tànan'ny fahavalo; fa efa nampitoetra ny tongotro eo amin'ny malalaka Hianao. » (Salamo 31:8)
« Mamindrà fo amiko, Jehovah ô, fa azom-pahoriana aho; simban'alahelo ny masoko sy ny fanahiko ary ny tenako. » (Salamo 31:9)
« Fa lanin'alahelo ny aiko, sady lanim-pisentoana ny taonako; Tsy manan-kery aho noho ny heloko, ary efa lany ny taolako. » (Salamo 31:10)
« Noho ny ataon'ny fahavaloko rehetra dia efa tonga fandatsa aho, eny, na dia amin'ny namako aza,sady atahoran'ny olom-pantatro aho; izay mahita ahy eny ivelany mandositra ahy. » (Salamo 31:11)
« Efa hadino tahaka ny olona maty izay tsy tsaroana intsony aho; tahaka ny vilany ariana aho. » (Salamo 31:12)
« Fa mandre ny endrikendriky ny maro aho; misy fampangorohoroana manodidina, raha miara-mioko hamely ahy izy, ka miray tetika hahafaty ny aiko. » (Salamo 31:13)
« Nefa izaho matoky Anao, Jehovah ô; hoy izaho: Andriamanitro Hianao. » (Salamo 31:14)
« Eo an-tananao ny androko; Vonjeo aho tsy ho azon'ny tanan'ny fahavaloko sy izay manenjika ahy. » (Salamo 31:15)
« Ampamirapirato amin'ny mpanomponao ny tavanao; vonjeo amin'ny famindram-ponao aho. » (Salamo 31:16)
« Aoka tsy ho menatra aho, Jehovah ô, satria miantso Anao; fa aoka kosa ho menatra ny ratsy fanahy ka hangina any amin'ny fiainan-tsi-hita*. [Heb: Sheola] » (Salamo 31:17)
« Aoka hangina ny molotra mandainga, izay miteny sahisahy hanohitra ny marina, amin'ny avonavona sy ny fanamavoana. » (Salamo 31:18)
« Akory re ny haben'ny zava-tsoanao voarakitrao ho an'ny matahotra Anao! dia izay nataonao teo anatrehan'ny zanak'olombelona ho an'izay mialoka aminao! » (Salamo 31:19)
« Hanafina azy ao amin'ny fiafenana eo anatrehanao Hianao, mba tsy ho tratry ny teti-dratsy ataon'ny olona izy; hampiery azy ao an-tranonao Hianao, mba tsy ho azon'ny lela mifanditra izy. » (Salamo 31:20)
« Isaorana anie Jehovah; fa nataony mahagaga ny famindram-pony tamiko tao an-tanàna mimanda. » (Salamo 31:21)
« Fa hoy izaho tamin'ny fahatairako; voafongotra tsy ho eo imasonao aho; kanjo nihaino ny feon'ny fifonako ihany Hianao, raha nitaraina taminao aho. » (Salamo 31:22)
« Tiava an'i Jehovah, ry olony masina rehetra; miaro ny marina Jehovah, ary mamaly dia mamaly ny mpiavonavona Izy. » (Salamo 31:23)
« Mahereza, ary aoka hatanjaka ny fonareo, dia ianareo rehetra izay manantena an'i Jehovah. » (Salamo 31:24)
« [Ny amin'ny famelan-keloka] Nataon'i Davida. Maskila. Sambatra ny olona izay voavela ny helony sy voasarona ny fahotany. » (Salamo 32:1)
« Sambatra ny olona izay tsy isain'i Jehovah heloka, ary tsy misy fitaka ny fanahiny. » (Salamo 32:2)
« Raha nangina aho, dia nihalany ny taolako rehetra, noho ny fitarainako mandrakariva, » (Salamo 32:3)
« Fa efa navesatra tamiko andro aman'alina ny tananao; niova ny fahatanjahako toy ny azon'ny fahamainana amin'ny lohataona. » (Salamo 32:4)
« Ny fahotako nambarako taminao, ary ny heloko tsy mba nafeniko. Hoy izaho: hiaiky ny fahadisoako amin'i Jehovah aho; ary Hianao dia namela ny heloky ny fahotako. » (Salamo 32:5)
« Izany no aoka hivavahan'ny tsara tsara fanahy rehetra aminao amin'izay andro hahitana Anao; eny tokoa, na dia tondraka aza ny rano be, tsy hahatratra azy izany. » (Salamo 32:6)
« Hianao no fiereko, miaro ahy tsy ho azon'ny fahoriana Hianao; fihobiam-pamonjena no ahodidinao ahy. » (Salamo 32:7)
« Hanome saina anao sy hampianatra anao izay lalan-kalehanao Aho; hitsinjo anao ny masoko ka hanolo-tsaina anao Aho. » (Salamo 32:8)
« Aza manahaka ny soavaly na ny ampondra tsy manan-tsaina; vy sy lamboridy no haingo hihazonana azy, fa tsy mety manakaiky anao izy. » (Salamo 32:9)
« Be ny fanaintainan'ny ratsy fanahy, fa izay matoky an'i Jehovah kosa dia ho hodidinin'ny famindram-po. » (Salamo 32:10)
« Mifalia amin'i Jehovah, ary ravoravoa, ianareo olo-marina, ary mihobia, ianareo mahitsy fo rehetra. » (Salamo 32:11)
« [Fiderana an'Andriamanitra Mpitondra izao rehetra izao sy Mpiaro ny olona] Mihobia ho an'i Jehovah ianareo, ry olo-marina; fa mendrika hataon'ny olo-mahitsy ny fiderana. » (Salamo 33:1)
« Miderà an'i Jehovah amin'ny lokanga; mankalazà Azy amin'ny valiha tory folo. » (Salamo 33:2)
« Mihirà fihiram-baovao ho Azy; mitendre tsara amin'ny feo fifaliana. » (Salamo 33:3)
« Fa mahitsy ny tenin'i Jehovah, ary ny asany rehetra dia mahatoky avokoa. » (Salamo 33:4)
« Tia fahamarinana sy rariny Izy; henika ny famindram-pon'i Jehovah ny tany. » (Salamo 33:5)
« Ny tenin'i Jehovah no nanaovana ny lanitra; ary ny fofonain'ny vavany no nanaovana ny hamaroany rehetra. » (Salamo 33:6)
« Mampiavosa ny rano ao an-dranomasina ho toy ny antontan-javatra Izy; mitahiry ny rano lalina ao an-trano fitehirizana Izy. » (Salamo 33:7)
« Aoka hatahotra an'i Jehovah ny tany rehetra; aoka hangovitra eo anatrehany ny mponina rehetra amin'izao tontolo izao. » (Salamo 33:8)
« Fa Izy no niteny dia ary izany; Izy no nandidy, dia nitoetra mafy izany. » (Salamo 33:9)
« Jehovah mahafoana ny fisainan'ny firenen-tsamy hafa; Mahatsinontsinona ny hevitry ny olona Izy. » (Salamo 33:10)
« Ny fisainan'i Jehovah maharitra mandrakizay, ny hevitry ny fony mahatratra ny taranaka fara mandimby. » (Salamo 33:11)
« Sambatra ny firenena izay manana an'i Jehovah ho Andriamaniny, dia ny olona nofidiny ho lovany. » (Salamo 33:12)
« Eny an-danitra no itsinjovan'i Jehovah, mijery ny zanak'olombelona rehetra Izy; » (Salamo 33:13)
« Eo amin'ny fonenany no ijereny ny mponina rehetra ambonin'ny tany, » (Salamo 33:14)
« Dia Izy Mpamorona ny fon'izy rehetra sy Mpamantatra ny asany rehetra. » (Salamo 33:15)
« Tsy misy mpanjaka voavonjin'ny hamaroan'ny miaramilany; ny olo-mahery tsy voavonjin'ny haben'ny heriny. » (Salamo 33:16)
« Ny soavaly tsy azo itokiana ho famonjena, ary tsy mahavonjy ny haben'ny heriny. » (Salamo 33:17)
« Indro, ny mason'i Jehovah mitsinjo izay matahotra Azy, dia izay manantena ny famindram-pony, » (Salamo 33:18)
« mba hanafaka ny fanahiny amin'ny fahafatesana, sy hamelona azy, raha misy mosary. » (Salamo 33:19)
« Ny fanahintsika miandry an'i Jehovah; famonjena antsika sy ampingantsika Izy. » (Salamo 33:20)
« Fa Izy no ifalian'ny fontsika, satria ny anarany masina no itokiantsika. » (Salamo 33:21)
« Jehovah ô, aoka ny famindram-ponao hitoetra aminay araka ny anantenanay Anao. » (Salamo 33:22)
« [Salamo abidy. Fisaorana sy anatra nataon'izay efa novonjena tamin'ny fahoriana] Nataon'i Davida tamin'izy nody adala teo anatrehan'i Abimeleka, dia noroahiny ka lasa nandeha. Hisaotra an'i Jehovah lalandava aho; ho eo am-bavako mandrakariva ny fiderana Azy. » (Salamo 34:1)
« Jehovah no reharehan'ny fanahiko; hahare izany ny mpandefitra ka ho fay. » (Salamo 34:2)
« Miaraha mankalaza an'i Jehovah amiko; ary aoka hiara-manandratra ny anarany isika. » (Salamo 34:3)
« Mitady an'i Jehovah aho, dia mamaly ahy Izy ka manafaka ahy amin'ny tahotro rehetra. » (Salamo 34:4)
« Mijery Azy ireo ka miramirana, sady tsy mangaihay ny tavany. » (Salamo 34:5)
« Ity olo-mahantra ity niantso, dia nihaino Jehovah ka namonjy azy tamin'ny fahoriany rehetra. » (Salamo 34:6)
« Ny Anjelin'i Jehovah mitoby manodidina izay matahotra Azy ka mamonjy azy. » (Salamo 34:7)
« Andramo ka izahao fa tsara Jehovah; sambatra izay olona mialoka aminy. » (Salamo 34:8)
« Matahora an'i Jehovah, ianareo olony masina;fa tsy hanan-java-mahory izay matahotra Azy. » (Salamo 34:9)
« Na dia ny liona tanora aza tsy ampy hanina ka noana. Fa izay mitady an'i Jehovah kosa dia tsy ho orin-java-tsoa akory. » (Salamo 34:10)
« Avia, anaka, mihainoa ahy; ny fahatahorana an'i Jehovah no hampianariko anareo. » (Salamo 34:11)
« Na iza na iza ianao no maniry fiainana ka tia andro maro hahitana ny soa, » (Salamo 34:12)
« Dia arovy ny lelanao amin'ny ratsy ary ny molotrao mba tsy hiteny fitaka. » (Salamo 34:13)
« Halaviro ny ratsy, manaova soa; mitadiava fihavanana, ka araho izany. » (Salamo 34:14)
« Ny mason'i Jehovah dia mitsinjo ny marina, ary ny sofiny mihaino ny fitarainany. » (Salamo 34:15)
« Ny tavan'i Jehovah tezitra amin'ny mpanao ratsy kosa, mba hofongorany tsy ho eo amin'ny tany ny fahatsiarovana azy. » (Salamo 34:16)
« Mitaraina ny marina, ary mihaino azy Jehovah ka mamonjy azy amin'ny fahoriany rehetra. » (Salamo 34:17)
« Akaikin'izay manana fo mangorakoraka Jehovah, ary mamonjy izay torororo fanahy. » (Salamo 34:18)
« Maro ny fahorian'ny marina; nefa Jehovah manafaka azy amin'izany rehetra izany. » (Salamo 34:19)
« Miaro ny taolany rehetra izy; tsy hisy ho tapaka ireny na dia iray akory aza. » (Salamo 34:20)
« Hahafaty ny ratsy fanahy ny fahoriana; ary ny mankahala ny olo-marina hohelohina. » (Salamo 34:21)
« Fa Jehovah manavotra ny fanahin'ny mpanompony, ka tsy mba hisy hohelohina izay rehetra mialoka aminy. » (Salamo 34:22)
« [Fiantsoana an'Andriamanitra hamaly ny ratsy ataon'ny mpanenjika] Nataon'i Davida. Jehovah ô, mamalia izay manana ady amiko; miadia amin'izay mamely ahy. » (Salamo 35:1)
« Raiso ny ampinga kely sy ny ampinga lehibe ka mitsangàna hamonjy ahy. » (Salamo 35:2)
« Ary raiso ny lefona, ka sakano izay manenjika ahy; lazao amin'ny fanahiko hoe: Famonjena anao Aho. » (Salamo 35:3)
« Aoka ho menatra sy ho afa-baraka izay mitady ny aiko; aoka hiamboho sy hangaihay izay misaina hanisy ratsy ahy. » (Salamo 35:4)
« Aoka ho tahaka ny akofa eo alohan'ny rivotra izy. Ary aoka ny Anjelin'i Jehovah handroaka azy. » (Salamo 35:5)
« Aoka ho maizina sy malama ny lalany, ary aoka ny Anjelin'i Jehovah hanenjika azy. » (Salamo 35:6)
« Fa tsy ahoan-tsy ahoana no nanaovany fandri-totofana hahazoany ahy; tsy ahoan-tsy ahoana no nandavahany hamandrihany ny aiko. » (Salamo 35:7)
« Aoka ny fandringanana ho tonga tampoka aminy; ary aoka hahazo azy ny fandrika harato nafeniny, ka ho latsaka ao amin'izany fandringanana izany indrindra izy. » (Salamo 35:8)
« Fa ny fanahiko kosa hifaly amin'i Jehovah sy ho ravoravo amin'ny famonjeny. » (Salamo 35:9)
« Ny taolako rehetra hanao hoe: Jehovah ô, iza no tahaka Anao, Izay manafaka ny ory amin'izay tsy tohany, eny, ny ory sy ny malahelo amin'izay mamabo azy? » (Salamo 35:10)
« Mitsangana ny vavolombelona mampidi-doza; ka izay tsy fantatro no anadinany ahy. » (Salamo 35:11)
« Mamaly ratsy ahy ho solon'ny soa izy, ka mamoy malala ny fanahiko. » (Salamo 35:12)
« Ary ny amiko, raha narary izy ireo, dia lamba fisaonana no nitafiako; nampahory ny tenako tamin'ny ny fifadian-kanina aho; ary ny fivavako nody tao an-tratrako. » (Salamo 35:13)
« Toy ny nisy nanjo ny sakaizako na ny rahalahiko no nandehanako; nitanondrika tamin'alahelo toy ny fisaona reny aho. » (Salamo 35:14)
« Nefa nony ho lavo kosa aho, dia faly izy ireo ka niangona;olona faraidina no nitangorona hamely ahy, nefa tsy fantatro*; namiravira izy ka tsy mba nitsahatra;[Na: Olona faraidina, izay fantatro, no nitangorona hamely ahy] » (Salamo 35:15)
« Naman'ny olon-dratsy manendrikendrika ho enti-mila sitraka* izy ka nihidy vazana tamiko.[Heb. hahazoa-mofo; na;tena mpanendrikendrika indrindra] » (Salamo 35:16)
« Ry Tompo ô, mandra-pahoviana no hijerenao ? Avereno ny fanahiko ho afaka amin'ny fandringanany, ny hany malalako ho afaka amin'ny liona tanora. » (Salamo 35:17)
« Hisaotra Anao eo amin'ny fiangonana lehibe aho; hidera Anao eo afovoan'ny olona maro aho. » (Salamo 35:18)
« Aoka tsy hifalian'izay mandrafy ahy foana aho; ary aoka tsy hami-maso izay mankahala ahy tsy ahoan-tsy ahoana. » (Salamo 35:19)
« Fa tsy fihavanana no lazainy; fa mamorom-pitaka izy hamelezany izay mibonaika ambonin'ny tany. » (Salamo 35:20)
« Dia mitanatana vava amiko izy ka manao hoe: Hià! sakoa izay! efa hita'ny masonay. » (Salamo 35:21)
« Efa hitanao, Jehovah ô, ka aza manentsin-tadiny; ry Tompo ô, aza manalavitra ahy. » (Salamo 35:22)
« Mahatsiarova, ka mifohaza ho amin'ny fitsaràna ahy, O Andriamanitro sy Tompoko! mifohaza ho amin'ny adiko. » (Salamo 35:23)
« Tsarao aho, Jehovah Andriamanitro ô, araka ny fahamarinanao; ary aoka tsy hifalian'ireo aho. » (Salamo 35:24)
« Aoka tsy hanao anakampo hoe izy: Hià! faly izahay! aoka tsy hanao hoe izy: efa natelinay izy. » (Salamo 35:25)
« Aoka ho menatra sy hangaihay avokoa izay mifaly amin'ny manjo ahy; aoka hitafy henatra sy fahafaham-baraka izay mirehareha amiko. » (Salamo 35:26)
« Aoka hihoby sy hifaly izay mankasitraka ny fahamarinako; ary aoka izy hanao mandrakariva hoe: hankalazaina anie Jehovah, Izay mankasitraka ny fiadanan'ny mpanompony. » (Salamo 35:27)
« Ary ny lelako hilaza ny fahamarinanao; ny fiderana Anao no hataoko mandrakariva. » (Salamo 35:28)
« [Ny maharatsy ny miala amin'Andriamanitra, ary ny mahatsara ny mihavana aminy] Ho an'ny mpiventy hira. Nataon'i Davida, mpanompon'i Jehovah. Ny ota milaza ato am-poko ny amin'ny ratsy fanahy hoe*: tsy misy fahatahorana an'Andriamanitra ao aminy.[Na: Misy filazana ny ao am-pon'ny ratsy fanahy manao hoe:] » (Salamo 36:1)
« Fa miarahaba tena izy ny amin'ny tsy hahitana ny helony ka hankahalana azy. » (Salamo 36:2)
« Ny tenin'ny vavany dia faharatsiana sy fitaka; efa nihadala izy ka nitsahatra tsy hanao soa. » (Salamo 36:3)
« Faharatsiana no saintsaininy eo am-pandriany; mitsangana eo amin'ny lalana tsy mety izy; ny ratsy tsy mba laviny akory. » (Salamo 36:4)
« Jehovah ô, mipaka amin'ny lanitra ny famindram-ponao; mihatra amin'ny rahona ny fahamarinanao. » (Salamo 36:5)
« Ny fahamarinanao dia tahaka ny tendrombohitra avo dia avo*; ny fitsaranao dia toy ny lalina indrindra; ny olona sy ny biby dia samy vonjenao, Jehovah ô,[Heb: tendrombohitr'Andriamanitra] » (Salamo 36:6)
« Endrey ny hatsaran'ny famindram-ponao, Andriamanitra ô! ka mialoka eo amin'ny aloky ny elatrao ny zanak'olombelona. » (Salamo 36:7)
« Voky ny matavy ao an-tranonao izy; ary ny ony fampifalianao no ampisotroanao azy. » (Salamo 36:8)
« Fa ao aminao no misy loharanon'aina; ny fahazavanao no hahitanay fahazavana. » (Salamo 36:9)
« Ampahareto amin'izay mahalala Anao ny famindram-ponao, ary ny fahamarinanao amin'ny mahitsy fo. » (Salamo 36:10)
« Aoka tsy hanitsaka ahy ny tongotry ny mpiavonavona, na hampandositra ahy ny tanan'ny ratsy fanahy. » (Salamo 36:11)
« Indreo! efa lavo ny mpanao ratsy; naripaka izy ka tsy maharina. » (Salamo 36:12)
« [Salamo abidy. Ny tsi-faharetan'ny fanambinana ny ratsy fanahy, ary ny fahatezan'ny fitahiana azon'ny tsara fanahy] Nataon'i Davida. Aoka tsy hirehitra ny fahatezeranao noho ny amin'ny mpanao ratsy; Ary aza mialona ny mpanao meloka; » (Salamo 37:1)
« Fa hojinjana faingana tahaka ny ahitra izy ka halazo tahaka ny ahi-maitso. » (Salamo 37:2)
« Matokia an'i Jehovah ianao, ka manaova soa, dia honina amin'ny tany ianao ka ho faly amin'ny fahamarinana. » (Salamo 37:3)
« Ary miravoravoa amin'i Jehovah ianao, dia homeny anao izay irin'ny fonao. » (Salamo 37:4)
« Ankino amin'i Jehovah ny lalanao, ary matokia Azy, fa hataony tanteraka. » (Salamo 37:5)
« Ary hampiseho ny fahamarinanao tahaka ny mazava Izy, ary ny rariny ho anao tahaka ny mitataovovonana. » (Salamo 37:6)
« Miantombena tsara miandry an'i Jehovah ianao ka manantenà Azy; Aza tezitra amin'izay ambinina amin'ny lalany dia amin'izay olona manao sain-dratsy. » (Salamo 37:7)
« Mitsahara amin'ny fahatezerana, ary mahafoiza ny fahavinirana; aoka tsy hirehitra ny fahatezeranao; fa ratsy no hiafaran'izany. » (Salamo 37:8)
« Fa ny mpanao ratsy hofongoro-na; Ary izay miandry an'i Jehovah no handova ny tany. » (Salamo 37:9)
« Fa rehefa afaka kelikely, dia tsy hisy ny ratsy fanahy; Handinika ny fonenany ianao, fa tsy ho hita izy. » (Salamo 37:10)
« Fa ny mpandefitra kosa no handova ny tany ka hiravoravo amin'ny haben'ny fiadanana. » (Salamo 37:11)
« Ny ratsy fanahy manao hevi-dratsy hamelezana ny maraina ka mihidy vazana aminy. » (Salamo 37:12)
« Ny tompo mihomehy azy, satria hitany fa ho tonga ny androny. » (Salamo 37:13)
« Ny ratsy fanahy nampitsoaka ny sabany ka nanenjana ny tsipìkany mba hampikarapoka ny ory sy ny malahelo, ary hamono ny mahitsy lalana. » (Salamo 37:14)
« Ny sabany hitsatoka amin'ny fony ihany, ary ny tsipìkany ho tapatapaka. » (Salamo 37:15)
« Tsara lavitra ny kely ananan'ny ratsy fanahy maro. » (Salamo 37:16)
« Fa ny sandrin'ny ratsy fanahy ho tapatapaka; Fa Jehovah manohana ny marina. » (Salamo 37:17)
« Fantatr'i Jehovah ny andron'ny mahitsy; Ary ny lovany ho mandrakizay. » (Salamo 37:18)
« Tsy mba ho menatra amin'ny andro fahoriana ireny; ary amin'ny taona mosarena dia ho voky izy. » (Salamo 37:19)
« Fa ny ratsy fanahy haringana, ary ny fahavalon'i Jehovah ho tahaka ny voninahitry ny saha; Ho levona izy, eny, ho levon-ko setroka izy. » (Salamo 37:20)
« Misambotra ny ratsy fanahy, nefa tsy manohitra*; Fa ny marina kosa mamindra fo ka manome.[Na: tsy mahonitra] » (Salamo 37:21)
« Fa izay tahìny no handova ny tany; Ary izay ozoniny kosa no hofongorana. » (Salamo 37:22)
« Avy amin'i Jehovah no mahalavorary ny dian'ny olona, ka Izy no mankasitraka ny lalany. » (Salamo 37:23)
« Na dia lavo aza izy, tsy dia mikarapoka, fa Jehovah no mitantana azy. » (Salamo 37:24)
« Efa mba tanora ihany aho, ary efa antitra ankehitriny; Fa tsy mbola hitako mangataka hanina. » (Salamo 37:25)
« Miantra mandrakariva ireny ka mampisambotra; ary ny taranany hotahina. » (Salamo 37:26)
« Halaviro ny ratsy, ka manaova soa. Dia honina mandrakizay ianao. » (Salamo 37:27)
« Fa Jehovah tia rariny sady tsy hahafoy ny olony masina; Harovana mandrakizay ireo; Fa taranaky ny ratsy fanahy hofongorana, » (Salamo 37:28)
« Ny marina handova ny tany Ka honina ao aminy mandrakizay » (Salamo 37:29)
« Ny vavan'ny marina miresaka fahendrena, Ary ny lelany manambara ny rariny. » (Salamo 37:30)
« Ny lalàn'Andriamaniny no ao am-pony; Tsy mba ho solafaka ny diany. » (Salamo 37:31)
« Mitsikilo ny marina ny ratsy fanahy ka mitady hahafaty azy. » (Salamo 37:32)
« Jehovah tsy hahafoy azy eo an-tanany. Na hanameloka azy, raha tsaraina izy. » (Salamo 37:33)
« Miandrasa an'i Jehovah, ka tandremo ny lalàny, dia hanandratra anao handova ny tany Izy; Ho faly hahita ny hamongorana ny ratsy fanahy ianao. » (Salamo 37:34)
« Efa hitako ny ratsy fanahy, fa loza loatra izy, ary nandrahaka tahaka ny hazo maitso maniry ho azy; » (Salamo 37:35)
« Kanjo nandalo izy ka, indro, tsy teo intsony; Ary nitady azy ka, tsy hita izy. » (Salamo 37:36)
« Diniho ny mahitsy, ka jereo ny marina; Fa misy farany* ho an'ny olona tia fihavanana*. [*Na: taranaka][**Na: Fa fiadanana no faran'izany olona izany] » (Salamo 37:37)
« Fa ny mpanota haringana avokoa; Ny hihafaran'ny ratsy fanahy ho fongotra. » (Salamo 37:38)
« Fa ny famonjena ny marina dia avy amin'i Jehovah; Fiarovana mafy ho azy amin'ny andro fahoriana Izy. » (Salamo 37:39)
« Ary Jehovah mamonjy azy sy manafaka azy; eny, manafaka azy amin'ny ratsy fanahy Izy ka mamonjy azy, satria nialoka taminy izy. » (Salamo 37:40)
« [Fivavak'izay ory dia ory indrindra] Salamo nataon'i Davida. Ho fampahatsiarovana. Jehovah ô, aza ny fahatezeranao no ananaranao ahy; ary aza ny fahaviniranao no amaizanao ahy. » (Salamo 38:1)
« Fa mitsatoka amiko ny zana-tsipìkanao,ary manindry ahy mafy ny tananao, » (Salamo 38:2)
« Tsy misy fahasalamana ny nofoko noho ny fahatezeranao; tsy misy tsy marary ny taolako noho ny fahotako. » (Salamo 38:3)
« Fa ny heloko efa mihoatra ny lohako; tahaka ny entana mavesatra izy ka tsy zakako. » (Salamo 38:4)
« Maimbo sady mihady ny feriko noho ny hadalako. » (Salamo 38:5)
« Mitanondrika sy mijoretra indrindra aho, ary misaona mandrakariva. » (Salamo 38:6)
« Ary ny vaniako henika ny aretina mahamay, ka tsy misy fahasalamana ny nofoko. » (Salamo 38:7)
« Marikoditra aho sady torovana indrindra; midradradradra aho noho ny fitolokon'ny foko. » (Salamo 38:8)
« Ry Tompo ô, eo anatrehanao ny faniriako rehetra;ary ny fisentoako tsy mba miafina aminao. » (Salamo 38:9)
« Miemponempona ny foko, lany ny heriko, ary ny fahiratan'ny masoko aza efa nandao ahy. » (Salamo 38:10)
« Ny olo-malalako sy ny sakaizako aza efa manalavitra ny fahoriako; Ary ny havako mijanona eny lavitra eny. » (Salamo 38:11)
« Mamela-pandrika izay mitady ny aiko; ary izay mitady hanimba ahy miteny fanimbana,sy misaim-pitaka mandrakariva. » (Salamo 38:12)
« Fa izaho dia tahaka ny marenina ka tsy mandre, ary tahaka ny moana ka tsy mahaloa-bava; » (Salamo 38:13)
« Eny, dia tahaka ny olona tsy mandre, sady tsy misy teny havaly eo am-bavany. » (Salamo 38:14)
« Fa ianao no antenaiko Jehovah ô; ianao no hamaly, ry Tompo Andriamanitra ô. » (Salamo 38:15)
« Fa hoy izaho: sao dia hifalian'izy ireo anie aho;ary raha mibolisatra ny tongotro, dia hirehareha amiko izy. » (Salamo 38:16)
« Fa efa ho lavo aho, ary ny fanaintainako dia tsaroako mandrakariva. » (Salamo 38:17)
« Fa ny heloko no hambarako; matahotra* aho noho ny fahotako. [Na: Malahelo] » (Salamo 38:18)
« Fa ny fahavaloko velona ihany sady mahery; ary maro no mandrafy ahy tsy ahoan-tsy ahoana; » (Salamo 38:19)
« Ary mamaly ratsy ny soa izy ireo ka mandrafy ahy ho valin'ny fanarahako ny tsara. » (Salamo 38:20)
« Aza mahafoy ahy,Jehovah ô; Ry Andriamanitro ô, aza manalavitra ahy. » (Salamo 38:21)
« Faingàna hamonjy ahy, ry Tompo, Mpamonjy ahy ô. » (Salamo 38:22)
« [Ny fahatsinontsinon'izao fiainana izao] Ho an'ny mpiventy hira. Ho an'i Jedotona Salamo nataon'i Davida. Hoy izaho: hitandrina ny lalako aho ka tsy hanota amin'ny lelako; hasiako fehim-bava ny vavako, raha mbola eo anatrehako ny ratsy fanahy. » (Salamo 39:1)
« Nangina mihitsy aho, namihim-bava ka tsy nilaza na dia ny tsara aza*, dia nihetsika mafy ny fanaintainan'ny aretiko.[Na; na dia teo anatrehan'ny tsara fanahy aza] » (Salamo 39:2)
« Nafana ny foko tato anatiko; raha nieritreritra aho, dia nisy afo nirehitra, ka niteny tamin'ny lelako aho. » (Salamo 39:3)
« Jehovah ô,ampahafantaro ny farako aho sy izay ohatry ny androko; aoka ho fantatro fa olon-kandalo aho. » (Salamo 39:4)
« Indro efa nataonao vodivoam-pelatanana ny androko, ary ny fiainako toy ny tsinontsinona eo anatrehanao. Zava-poana ihany tokoa ny olon-drehetra, na dia matanjaka aza*.[Na: Natao ho zava-poana ihany tokoa ny olona rehetra] » (Salamo 39:5)
« Aloka tokoa no fandehandehan'ny olona; zava-poana tokoa no itabatabàny; mihary harena izy nefa tsy fantany izay ho tompon'izany. » (Salamo 39:6)
« Ary ankehitriny, inona no andrasako Tompo ô? Hianao no antenaiko. » (Salamo 39:7)
« Manafaha ahy amin'ny fahadisoako rehetra; aza manao ahy ho fanakoran'ny adala. » (Salamo 39:8)
« Mangina aho ka tsy miloa-bava fa ianao no nanao izao. » (Salamo 39:9)
« Aoka hitsahatra ny fikapohanao ahy; reraka aho azon'ny famelin'ny tananao. » (Salamo 39:10)
« Anatra noho ny fahadisoany no ananaranao ny olona, ka manimba ny hatsaran-tarehiny tahaka ny kalalao ianao; zava-poana tokoa ny olona rehetra. » (Salamo 39:11)
« Mandrenesa ny fivavako Jehovah ô,ary mihainoa ny fitarainako; aza mangina amin'ny ranomasoko fa vahiny aminao aho sy mpivahiny tahaka ny razako rehetra. » (Salamo 39:12)
« Aza atrehinao aho aloha, dia ho miramirana indray, dieny aho tsy mbola lasa ka tsy ho eto intsony. » (Salamo 39:13)
« [Fisaorana noho ny famonjena efa azo sy fanolorana ny tena hankatò ny tenin'Andriamanitra, ary fangatahana ho amin'ny andro sisa] Ho an'ny mpiventy hira. Salamo nataon'i Davida. Niandry dia niandry an'i Jehovah aho; ary nitodika nitsinjo ahy Izy ka nandre ny fitarainako. » (Salamo 40:1)
« Dia nampakatra ahy avy tao amin'ny lavaka fandringanana Izy, eny, tamin'ny fotaka mandrevo; ary nampitoetra ny tongotro teo ambony vatolampy Izy ka nampijoro ahy. » (Salamo 40:2)
« Ary nanisy fihiram-baovao teo am-bavako Izy, dia fideràna an'Andriamanitsika; maro no hahita sy hatahotra ary hatoky an'i Jehovah. » (Salamo 40:3)
« Sambatra izay olona manao an'i Jehovah ho tokiny, ka tsy mivily ho naman'ny mpiavonavona na ny mpivadika ho amin'ny lainga. » (Salamo 40:4)
« Nohamaroinao ny fahagaganao sy ny hevitrao izay nataonao ho anay, Jehovah Andriamanitra ô. Tsy misy azo ampitahaina aminao Raha tiako hambara sy holazaina ireny, dia, indro, maro loatra izy ka tsy tambo isaina. » (Salamo 40:5)
« Ny fanatitra alatsa-drà sy ny fanatitra hohanina tsy mba sitrakao ny sofiko nataonao malady* ny fanatitra dorana sy ny fanatitra noho ny ota tsy mba nilainao; [Heb: Ny sofiko no nohadinao] » (Salamo 40:6)
« Dia hoy izaho:inty aho tonga ao amin'ny horonam-boky no nanoratana ahy. » (Salamo 40:7)
« Ny hanao ny sitraponao, Andriamanitra ô, no sitrako; ary ny lalanao no ato anatiko. » (Salamo 40:8)
« Efa nilaza teny mahafaly ny amin'ny fahamarinana teo amin'ny fiangonana lehibe aho; indro ny molotro tsy mba nakomboko; Jehovah ô, Hianao no mahalala. » (Salamo 40:9)
« Ny fahamarinanao tsy mba nafeniko tato am-poko; ny fahamarinanao sy ny famonjenao no nambarako; tsy nanafina ny famindram-ponao sy ny fahamarinanao tamin'ny fiangonana lehibe aho. » (Salamo 40:10)
« Hianao, Jehovah ô, aza miaro ny antranao tsy ho amiko; aoka ny famindram-ponao sy ny fahamarinanao hiaro ahy mandrakariva. » (Salamo 40:11)
« Fa nanodidina ahy ny fahoriana tsy tambo isaina; nahazo ahy ny heloko, ka tsy mahay mijery aho; maro noho ny volon-dohako ireny, ka reraka ny foko. » (Salamo 40:12)
« Aoka ho sitraky ny fonao, Jehovah ô, ny hanafaka ahy; Jehovah ô, faingàna hamonjy ahy. » (Salamo 40:13)
« Aoka ho indray menatra sy mangaihay izay mitady hanimba ny aiko; aoka hiamboho sy ho menatra izay mankasitraka ahy ho ory. » (Salamo 40:14)
« Aoka ho ankona noho ny fahamenarany ireny manao amiko hoe: Hià! sakoa izay! » (Salamo 40:15)
« Aoka ho faly sy ho ravoravo aminao izay rehetra mitady Anao; aoka izay rehetra tia ny famonjenao hanao mandrakariva hoe: hankalazaina anie Jehovah. » (Salamo 40:16)
« Fa na dia ory sy malahelo aza aho, ny Tompo no mihevitra ahy; Mpamonjy sy Mpanafaka ahy Hianao; aza ela, Andriamanitro ô. » (Salamo 40:17)
« [Fitarainan'ilay ampahorin'ny olon-tsy tia sy ny sakaiza mamadika] Ho an'ny mpiventy hira. Salamo nataon'i Davida. Sambatra izay mahatsiaro ny malahelo; Jehovah hamonjy azy amin'ny andro fahoriana. » (Salamo 41:1)
« Jehovah hitandrina sy hiaro azy tsy ho faty; hatao ho sambatra ambonin'ny tany izy, ary tsy mba hatolotrao amin'ny sitrapon'ny fahavalony. » (Salamo 41:2)
« Jehovah hanohana azy eo ambonin'ny farafara hitsaboana azy. Ny fandriany rehetra eo am-paharariany dia hovanao. » (Salamo 41:3)
« Hoy izaho: Jehovah ô, mamindrà fo amiko; sitrano ny fanahiko, fa efa nanota taminao aho. » (Salamo 41:4)
« Ny fahavaloko maniry ahy ho simba ka manao hoe: Rahoviana no ho faty izy, ka ho very ny anarany? » (Salamo 41:5)
« Ary raha avy mamangy, izy dia miteny zava-poana; ny fony mamory faharatsiana ho an'ny tenany; mivoaka eny ivelany izy ka milazalaza. » (Salamo 41:6)
« Mitakoritsika ahy izay rehetra mankahala ahy; misaina hanisy ratsy ahy izy. » (Salamo 41:7)
« Tena zava-dratsy, hoy izy, no aidina aminy; ary raha mandry izy dia tsy hitsangana intsony. » (Salamo 41:8)
« Eny, ny sakaizako, izay maha-toky ahy sady nihinana ny haniko, no nanangana ny ombelahin-tongony hamely ahy. » (Salamo 41:9)
« Fa ianao kosa Jehovah ô, mamindrà fo amiko, ka atsangano aho mba hamaliako azy. » (Salamo 41:10)
« Izao no hahafantarako fa mankasitraka ahy Hianao, dia ny tsy anakoran'ny fahavaloko ahy. » (Salamo 41:11)
« Ary ny amiko, dia manohana ahy amin'ny fahitsiako Hianao, ka mampitoetra ahy eo anatrehanao mandrakizay. » (Salamo 41:12)
« Isaorana anie Jehovah, Andriamanitry ny Isiraely, hatramin'ny taloha indrindra ka mandrakizay. Amena dia Amena. » (Salamo 41:13)
« [BOKY FAHAROA][Faniriana an'Andriamanitra raha lavitra an'i Ziona] Ho an'ny mpiventy hira. Maskila. Nataon'ny Koraita. Tahaka ny diera mihanahana maniry ny rano an'ony no anirian'ny fanahiko Anao, Andriamanitra ô. » (Salamo 42:1)
« Mangetaheta an'Andriamanitra ny fanahiko, dia Andriamanitra velona; Rahoviana no ho tonga aho ka hiseho eo anatrehan'Andriamanitra? » (Salamo 42:2)
« Ny ranomasoko no fiahiko andro aman'alina, amin'ny anaovany ahy mandrakariva hoe: Aiza izay Andriamanitrao? » (Salamo 42:3)
« Izao zavatra izao no hotsarovako, ka haidiko ato anatiko ny fanahiko, dia ny nandrosoako niaraka tamin'ny maro, sy ny nitarihako azy ho any an-tranon'Andriamanitra, nanao feo mihoby sy midera, dia olona maro izay nitandrina ny andro firavoravoana. » (Salamo 42:4)
« Nahoana no mitanondrika ianao, ry fanahiko, ka mitoloko ato anatiko? Manantenà an'Andriamanitra ianao, fa mbola hidera Azy ihany aho noho ny famonjen'ny tavany. » (Salamo 42:5)
« Andriamanitro ô, mitanondrika ato anatiko ny fanahiko; Izany no ahatsiarovako Anao eo amin'ny tanin'i Jordana sy amin'ireo Hermona ary amin'ny tendrombohitra Mizara. » (Salamo 42:6)
« Ny lalina miantso ny lalina noho ny firohondrohon'ny riananao; ny onjanao rehetra sy ny alon-dranonao efa nanafotra ahy. » (Salamo 42:7)
« Jehovah handidy ny famindram-pony nony andro, ary ho amiko nony alina ny fihirana Azy, dia vavaka amin'Andriamanitry ny aiko. » (Salamo 42:8)
« Hoy izaho amin'Andriamanitra Vatolampiko: nahoana no nanadino ahy Hianao? nahoana no mandeha mijoretra aho noho ny fampahorian'ny fahavaloko? » (Salamo 42:9)
« Toy ny zavatra mahatorotoro ny taolako no fandatsan'ny fahavaloko ahy, ka hoy izy isan'andro: Aiza izay Andriamanitrao? » (Salamo 42:10)
« Nahoana no mitanondrika ianao, ry fanahiko? ary nahoana no mitoloko ato anatiko ianao? Manantenà an'Andriamanitra, fa mbola hidera Azy ihany aho, Izy no famonjena ny tavako sady Andriamanitro. » (Salamo 42:11)
« Omeo rariny aho, Andriamanitra ô, ary alaharo ny teniko haharesy ny firenena tsy misy famindram-po; Vonjeo aho ho afaka amin'ny lehilahy mpamitaka sy mpanao meloka. » (Salamo 43:1)
« Fa Hianao no Andriamanitry ny heriko; Nahoana no manary ahy Hianao? Nahoana no mandeha mijoretra aho noho ny fampahorian'ny fahavaloko? » (Salamo 43:2)
« Ampandehano ny fahazavanao sy ny fahamarinanao; aoka hitarika ahy ireo ka hitondra ahy ho any an-tendrombohitrao masina, dia ho any amin'ny tabernakelinao. » (Salamo 43:3)
« Dia hankany amin'ny alitaran'Andriamanitra aho, dia any amin'Andriamanitry ny fifaliako indrindra; ary hidera Anao amin'ny lokanga aho, ry Andriamanitra ô, dia Andriamanitro. » (Salamo 43:4)
« Nahoana no mitanondrika ianao ry fanahiko? ary nahoana no mitoloko ato anatiko ianao? manantenà an'Andriamanitra, fa mbola hidera Azy ihany aho. Izy no famonjena ny tavako sady Andriamanitro. » (Salamo 43:5)
« [Fivavaky ny Isiraely nony saiky resim-pahavalo, nefa tsy nahafoy an'Andriamanitra] Ho an'ny mpiventy hira. Nataon'ny Koraita. Maskila. Ny sofinay no nandrenesanay, Andriamanitra ô, ny razanay nilaza taminay ny asa nataonao tamin'ny androny, dia tamin'ny andro fahiny. » (Salamo 44:1)
« Ny tananao no nandroahanao ny firenen-tsamy hafa, fa izy kosa nampitoerinao; efa nampahorinao ny firenena maro, fa izy kosa nataonao mahafeno tany. » (Salamo 44:2)
« Fa tsy ny sabany no nahazoany ny tany, ary tsy ny sandriny no namonjy azy; fa ny tananao ankavanana sy ny sandrinao ary ny fahazavan'ny tavanao, satria efa sitrakao izy. » (Salamo 44:3)
« Hianao dia Hianao no Mpanjakako, Andriamanitra ô; Mandidia famonjena ho an'i Jakoba. » (Salamo 44:4)
« Hianao no hanosehanay ny fahavalonay; ny anaranao no hanitsahanay izay mitsangana hamely anay. » (Salamo 44:5)
« Fa tsy ny tsipikako no itokiako, ary ny sabatro tsy hahavonjy ahy. » (Salamo 44:6)
« Fa namonjy anay tamin'ny fahavalonay Hianao, ary ny nankahala anay dia nataonao menatra. » (Salamo 44:7)
« Andriamanitra no ankalazainay mandrakariva; ary ny anaranao no hoderainay mandrakizay. » (Salamo 44:8)
« Fa efa nanary anay ianao ka nampahamenatra anay, ary tsy mba mivoaka miaraka amin'ny antokon'ny miaramilanay Hianao. » (Salamo 44:9)
« Ataonao miamboho ny fahavalonay izahay, koa ny mankahala anay dia nanaram-po namabo. » (Salamo 44:10)
« Atolotrao tahaka ny ondry hohanina izahay, ary aelinao any amin'ny firenen-tsamy hafa. » (Salamo 44:11)
« Mivarotra ny olonao tsy vola tsy harena Hianao, ka tsy mahazo tombony amin'ny vidiny. » (Salamo 44:12)
« Ataonao fandatsan'ny olona miray monina aminay izahay, dia fanakora sy faneson'izay manodidina anay. » (Salamo 44:13)
« Ataonao ho ambentinteny amin'ny firenen-tsamy hafa izahay, dia fihifikifihan-doha amin'ny olona maro. » (Salamo 44:14)
« Tsaroako mandrakariva ny fahafaham-boninahitro, ary efa manafotra ahy ny fangaihaizako, » (Salamo 44:15)
« Noho ny feon'ny mpanaratsy sy ny mpanamavo, noho ny fahavalo sy ny mpamaly ratsy. » (Salamo 44:16)
« Izany rehetra izany no manjo anay, nefa tsy manadino anao izahay ary tsy mivadika ny fanekenao. » (Salamo 44:17)
« Tsy mihemotra ny fonay, ary tsy miala amin'ny lalanao ny dianay. » (Salamo 44:18)
« Nefa Hianao nanorotoro anay teo amin'ny fitoeran'ny amboadia* sy nanarona anay tamin'ny aloky ny fahafatesana.[Na: jakala] » (Salamo 44:19)
« Raha nanadino ny anaran'Andriamanitray izahay, na nananty tanana tamin'ny andriamani-kafa, » (Salamo 44:20)
« Tsy handinika izany va Andriamanitra? Fa Izy mahalala ny miafina ao am-po. » (Salamo 44:21)
« Fa noho ny aminao no amonoana anay mandrakariva; toy ny ondry hovonoina no fijery anay. » (Salamo 44:22)
« Mifohaza, ry Tompo ô, nahoana no matory Hianao? Mitsangàna, aza manary mandrakizay. » (Salamo 44:23)
« Nahoana no manafina ny tavanao Hianao, ka manadino ny fahantranay sy ny fahorianay? » (Salamo 44:24)
« Fa miankohoka amin'ny vovoka ny fanahinay, miraikitra amin'ny tany ny kibonay. » (Salamo 44:25)
« Mitsangàna hamonjy anay, ary avoty izahay araka ny famindram-ponao. » (Salamo 44:26)
« [Tonon-kiram-panambadiana, fiderana ny mpanjaka be voninahitra] Ho an'ny mpiventy hira. Al-shoshanim. Nataon'ny Koraita. Maskila. Tonon-kiram-pitiavana. Mampiboiboika teny tsara ny foko; miteny aho, ka ny hilaza ny mpanjaka no teny ataoko; fanoratan'ny faingan-tsoratra ny lelako. » (Salamo 45:1)
« Tsara tarehy noho ny zanak'olombelona ianao; fahasoavana no naidina tamin'ny molotrao; izany no nitahian'Andriamanitra anao mandrakizay. » (Salamo 45:2)
« Fehezo eo am-balahanao ny sabatrao, ry ilay mahery, dia ny fiandriananao sy ny voninahitrao. » (Salamo 45:3)
« Ary mitangena handroso soa aman-tsara amin'ny voninahitrao, noho ny teny marina ny fahalemem-panahim-pahamamarinana; ary hampianatra anao zava-mahatsiravina ny tananao ankavanana. » (Salamo 45:4)
« Ny zana-tsipìkanao dia voaranitra - Firenena maro no ringana ka hitsakitsahinao - ka mitsatoka ao am-pon'ny fahavalon'ny mpanjaka. » (Salamo 45:5)
« Ny seza fiandriananao, Andriamanitra ô, dia mandrakizay doria; tehim-pahamarinana ny tehim-panjakanao. » (Salamo 45:6)
« Tianao ny fahamarinana, fa halanao ny heloka; koa Andriamanitra, dia Andriamanitrao, efa nanoso-diloilo fifaliana anao mihoatra noho ny namanao. » (Salamo 45:7)
« Miora sy hazo manitra* ary kasia ny fitafianao rehetra, zava-maneno avy ao amin'ny lapa ivory no mampifaly anao.[Heb: ahalota] » (Salamo 45:8)
« Zanakavavin'andriamanjaka no isan'ny malalanao; eo ankavananao no itoeran'ny vadin'ny mpanjaka, miravaka volamena avy any Ofira. » (Salamo 45:9)
« Henoy, razazavavy, dia jereo, ka atongilano ny sofinao, ary hadinoy ny firenenao sy ny tranon-drainao; » (Salamo 45:10)
« Raha irin'ny mpanjaka ny hatsaran-tarehinao - fa izy no tomponao - dia miankohofa eo anatrehany. » (Salamo 45:11)
« Ary ny zanakavavin'i Tyro hitondra fanatitra; eny, ny manan-karena amin'ny vahoaka hila sitraka aminao. » (Salamo 45:12)
« Be voninahitra ny zanakavavin'ny mpanjaka ao anaty trano; tenona misy volamena no fitafiany. » (Salamo 45:13)
« Mitafy lamba misoratsoratra izy ka entina ho ao amin'ny mpanjaka: ny zazavavy sakaizany izay manaraka azy dia entina ao aminao. » (Salamo 45:14)
« Entina amin'ny fifaliana sy ny firavoravoana ireny; hiditra ao an-dapan'ny mpanjaka izy. » (Salamo 45:15)
« Ho solon-drainao ny zanakao, hotendrenao ho mpanapaka eny amin'ny tany rehetra izy. » (Salamo 45:16)
« Hampahatsiaro ny anaranao hatramin'ny taranaka fara mandimby aho. Izany rehetra izany no hideran'ny firenena anao mandrakizay doria. » (Salamo 45:17)
« [Fahatokiana an'Andriamanitra fiarovana mafy] Ho an'ny mpiventy hira. Nataon'ny Koraita; At-alamoth; Tonon-kira. Andriamanitra no aro sy hery ho antsika; Mpamonjy mora azo indrindra amin'ny fahoriana Izy. » (Salamo 46:1)
« Koa izany no tsy hatahorantsika, na dia ho levona aza ny tany, na mifindra ho ao anatin'ny ranomasina aza ny tendrombohitra, » (Salamo 46:2)
« Na mirohondrohona sy misamboaravoara aza ny onjany, ka mihorohoro ny tendrombohitra noho ny fisafoakany. » (Salamo 46:3)
« Misy ony, koa ny sampany dia mampifaly ny tanànan'Andriamanitra, Fonena-masin'ny Avo Indrindra. » (Salamo 46:4)
« Andriamanitra no eo afovoany, ka tsy mba hihetsika izy; Andriamanitra no hamonjy azy, rehefa madiva ho maraina ny andro. » (Salamo 46:5)
« Nitabataba ny firenen-tsamy hafa, nikotrankotrana ny fanjakana maro; nanonona ny feony Izy, ka niempo ny tany. » (Salamo 46:6)
« Jehovah, Tompon'ny maro, no momba antsika; Andriamanitr'i Jakoba no fiarovana avo ho antsika. » (Salamo 46:7)
« Avia, jereo ny asan'i Jehovah, izay mahatonga faharavana ety an-tany; » (Salamo 46:8)
« Mampitsahatra ady hatramin'ny faran'ny tany Izy; manapaka ny tsipìka sy manito ny lefona Izy, ary mandoro ny sariety amin'ny afo. » (Salamo 46:9)
« Mitsahara, ka aoka ho fantatrareo fa Izaho no Andriamanitra; hisandratra amin'ny firenen-tsamy hafa Aho, hisandratra amin'ny tany Aho. » (Salamo 46:10)
« Jehovah, Tompon'ny maro, no momba antsika; Andriamanitr'i Jakoba no aro ho antsika. » (Salamo 46:11)
« [Fihobiana noho ny niakaran'ny Tompo] Ho an'ny mpiventy hira. Nataon'ny Koraita. Salamo. Mitehafa tanana, ry firenena rehetra; mihobia ho an'Andriamanitra. » (Salamo 47:1)
« Fa Jehovah no avo indrindra ka tokony hatahorana; Mpanjaka lehibe ambonin'ny tany rehetra Izy. » (Salamo 47:2)
« Mandresy firenena maro Izy ho ambanintsika ,ary firenen-tsamy hafa ho ambanin'ny tongotsika. » (Salamo 47:3)
« Mifidy ny lovantsika ho antsika Izy, dia ny voninahitr'i Jakoba izay tiany. » (Salamo 47:4)
« Efa niakatra tamin'ny fihobiana Andriamanitra, Jehovah niakatra tamin'ny fitsofana ny anjomara. » (Salamo 47:5)
« Mankalazà an'Andriamanitra, eny mankalazà; mankalazà ny Mpanjakantsika, eny, mankalazà. » (Salamo 47:6)
« Fa Mpanjaka amin'ny tany rehetra Andriamanitra; mahaiza mankalaza tsara ianareo. » (Salamo 47:7)
« Andriamanitra manjaka amin'ny firenen-tsamy hafa; Andriamanitra mipetraka eo ambonin'ny seza fiandrianany masina. » (Salamo 47:8)
« Ny mpanapaka ny firenen-tsamy hafa miangona ho olon'Andriamanitr'i Abrahama; fa an'Andriamanitra ny ampingan'ny tany; Avo indrindra Izy. » (Salamo 47:9)
« [Ny tsy nahazoan'ny fahavalo hamely ny tanànan'Andriamanitra, Mpanjaka lehibe] Tonon-kira. Salamo nataon'ny Koraita. Lehibe Jehovah ka mendrika hoderaina indrindra, ao an-tanànan'Andriamanitsika, ao an-tendrombohiny masina. » (Salamo 48:1)
« Avo mahafinaritra, fifalian'ny tany rehetra, ny tendrombohitra Ziona, eo amin'ny ilany avaratra, tanànan'ny Mpanjaka lehibe. » (Salamo 48:2)
« Andriamanitra ao an-tranon'andriana ao dia nanao izay hahafantarana Azy ho fiarovana avo. » (Salamo 48:3)
« Fa he! niangona ny mpanjaka maro, niara-nandroso avokoa izy. » (Salamo 48:4)
« Nijery izy ka talanjona tery; Very hevitra izy ka nalaky nandositra; » (Salamo 48:5)
« Hovitra no nahazo azy teo, dia tahaka ny fanaintainan'ny vehivavy raha miteraka. » (Salamo 48:6)
« Amin'ny rivotra avy any atsinanana no namakianao ny sambon'i Tarsisy. » (Salamo 48:7)
« Araka izay efa rentsika no hitantsika, tao an-tanànan'i Jehovah, Tompon'ny maro, tao an-tanànan'Andriamanitsika. Andriamanitra mampitoetra azy mandrakizay. » (Salamo 48:8)
« Efa nieritreritra ny famindram-ponao izahay, Andriamanitra ô, tao anatin'ny tempolinao. » (Salamo 48:9)
« Araka ny anaranao, Andriamanitra ô, no fiderana Anao hatramin'ny faran'ny tany; feno fahamarinana ny tananao ankavanana. » (Salamo 48:10)
« Aoka hifaly ny tendrombohitra Ziona, aoka ho ravoravo ny zanaka-vavin'Joda, noho ny fitsaranao. » (Salamo 48:11)
« Manodidina an'i Ziona ianareo, eny, mandehana manodidina azy; isao ny tilikambony, » (Salamo 48:12)
« Hevero tsara ny mandany, diniho ny tranon'andrianany, mba hambaranareo amin'ny taranaka mandimby. » (Salamo 48:13)
« Fa izany no Andriamanitra, dia Andriamanitsika mandrakizay doria; Izy no hitarika antsika na dia hatramin'ny fahafatesana aza. » (Salamo 48:14)
« [Ny fahafoanan'ny harena amam-boninahitra] Ho an'ny mpiventy hira. Nataon'ny Koraita. Salamo. Mandrenesa izao, ry firenena rehetra; mihainoa, ry mponina rehetra amin'izao tontolo izao: » (Salamo 49:1)
« Na ny ambany, na ny ambony, na ny manan-karena, na ny malahelo. » (Salamo 49:2)
« Ny vavako hiteny fahendrena; ary ny fieritreretan'ny foko dia fahalalana. » (Salamo 49:3)
« Hanongilana ny sofiko hihaino oha-teny aho, ary hanonona teny saro-pantarina ampiarahiko amin-dokanga. » (Salamo 49:4)
« Nahoana no hatahotra amin'ny andro fahoriana aho, nony manodidina ahy ny haratsian'ny mpamingana ahy, » (Salamo 49:5)
« Dia izay matoky ny hareny, Sy mirehareha amin'ny haben'ny fananany? » (Salamo 49:6)
« Tsy misy mahavotra ny rahalahiny akory, na mahazo manome an'Andriamanitra izay avony, » (Salamo 49:7)
« (Fa sarotra avotra ny ainy ka tsy azo atao mandrakizay), » (Salamo 49:8)
« Mba ho velona mandrakizay izy, ka tsy ho latsaka ao amin'ny lavaka*.[Na: ho tratry no lò] » (Salamo 49:9)
« Fa hita fa maty ihany ny olon-kendry; ary ny adala sy ny ketrina samy levona, ka mamela ny fananany ho an'ny hafa. » (Salamo 49:10)
« Araka ny heviny dia ataony fa ho mandrakizay ny tranony, ary ny fonenany hahatratra ny taranaka fara mandimby; araka ny anarany no anononany ny taniny*.[Na: Ankalazaina ny anarany eny amin'ny tany maro] » (Salamo 49:11)
« Nefa na dia manana voninahitra aza ny olona, dia tsy maharitra izy; tahaka ny biby izay samy tsy maintsy ho faty izy. » (Salamo 49:12)
« Izany no falehan'ny olona adala; ary ny taranany mandimby azy mankasitraka ny teniny. » (Salamo 49:13)
« Tahaka ny fanangona ondry no fanangona azy any amin'ny fiainan-tsi-hita*; ny fahafatesana no mpiandry azy; ary hanapaka azy ny mahitsy nony maraina; ary ny bikany ho levona any amin'ny fiainan-tsi-hita*, ka tsy hisy fonenany.[Heb: Sheola] » (Salamo 49:14)
« Fa Andriamanitra kosa hamonjy ny aiko amin'ny herin'ny fiainan-tsi-hita,3 satria handray ahy Izy*.[Na: Rehefa azony aho] » (Salamo 49:15)
« Aza matahotra ianao, raha misy olona tonga manan-karena, ka mitombo ny voninahitry ny tranony; » (Salamo 49:16)
« Fa tsy hitondra na inona na inona izy, raha maty; tsy mba hidina hanaraka azy ny voninahiny. » (Salamo 49:17)
« Na dia miarahaba tena aza izy, raha mbola velona - Fa hidera anao ny olona, raha manisy soa ny tenanao ianao - » (Salamo 49:18)
« Dia hankany amin'ny razany izy, tsy hahita ny mazava intsony mandrakizay ireny. » (Salamo 49:19)
« Izay olona manana voninahitra, nefa tsy manan-tsaina, dia tahaka ny biby izay samy tsy maintsy ho faty. » (Salamo 49:20)
« [Ny amin'ny fivavahana marina sy ny fanatitra sitrak'Andriamanitra] Salamo nataon i Asafa. Andriamanitra Andriananahary, dia Jehovah, no miteny ka miantso ny tany hatramin'ny fiposahan'ny masoandro ka hatramin'ny filentehany. » (Salamo 50:1)
« Avy ao Ziona, izay tena fahatsaran-tarehy, no amirapiratan'Andriamanitra. » (Salamo 50:2)
« Avy Andriamanitsika ka tsy hangina; afo no mandevona eo alohany, ary tafio-drivotra mahery no manodidina Azy. » (Salamo 50:3)
« Miantso ny lanitra any ambony Izy, sy ny tany koa, mba hitsaràny ny olony: » (Salamo 50:4)
« Angony ety amiko ny oloko masina izay manao fanekena amiko amin'ny fanatitra. » (Salamo 50:5)
« Hasehon'ny lanitra ny fahamarinany; fa Andriamanitra no Mpitsara. » (Salamo 50:6)
« Mihainoa, ry oloko, fa hiteny Aho; Ry Isiraely ô, fa hanambara aminao Aho; Izaho no Andriamanitra, dia Andriamanitrao. » (Salamo 50:7)
« Tsy ny fanatitrao no ananarako anao, ary efa eo anatrehako mandrakariva ny fanatitra doranao. » (Salamo 50:8)
« Tsy maka vantotr'ombilahy amin'ny tranonao Aho, na osilahy amin'ny valanao; » (Salamo 50:9)
« Fa Ahy ny biby rehetra any an'ala, sy ny biby fiompy arivoarivo eny an-tendrombohitra. » (Salamo 50:10)
« Fantatro ny vorona rehetra eny an-tendrombohitra; ary eto amiko ny zava-mihetsiketsika eny an-tsaha. » (Salamo 50:11)
« Raha mba noana Aho, dia tsy hilaza aminao; fa Ahy izao tontolo izao sy izay rehetra eo aminy. » (Salamo 50:12)
« Hihinana ny nofon'ombilahy va Aho, na hisotro ny ran'osilahy? » (Salamo 50:13)
« Manatera fanati-pisaorana ho an'Andriamanitra; ary efao amin'ny Avo Indrindra ny voadinao; » (Salamo 50:14)
« Antsoy Aho amin'ny andro fahoriana, dia hamonjy anao Aho, ka hanome voninahitra Ahy ianao. » (Salamo 50:15)
« Fa amin'ny ratsy fanahy kosa dia hoy Andriamanitra: ahoana no itorianao ny lalàko sy itondranao ny fanekeko eo am-bavanao? » (Salamo 50:16)
« Fa ianao mankahala fananarana, ary arianao eo ivohonao ny teniko. » (Salamo 50:17)
« Raha mahita mpangalatra ianao, dia faly hikambana aminy, ary miray anjara amin'ny mpijangajanga. » (Salamo 50:18)
« Ny vavanao alefanao hiteny ratsy, ary ny lelanao mamorom-pitaka. » (Salamo 50:19)
« Mipetraka miteny ratsy ny rahalahinao ianao, sady manendrikendrika* ny zanakalahin-dreninao.[Na: manosika] » (Salamo 50:20)
« Izany no nataonao, nefa nangina ihany Aho, ka dia nataonao fa mitovy aminao ihany Aho! Hananatra anao Aho ka handahatra izany eo imasonao. » (Salamo 50:21)
« Mihevera izany ankehitriny, ianareo izay manadino an'Andriamanitra, fandrao hamiravira Aho, ka tsy hisy hamonjy. » (Salamo 50:22)
« Izay manatitra fanati-pisaorana no manome voninahitra Ahy; ary izay mitandrina ny lalany no hanehoako ny famonjen'Andriamanitra. » (Salamo 50:23)
« [Fifonan'ny manan-keloka mba hahafahan'ny helony sy hodian'ny fifaliany amin'Andriamanitra] Ho an'ny mpiventy hira. Salamo nataon'i Davida, fony Natana mpaminany nankao aminy rehefa naka an'i Batseba izy. Mamindrà fo amiko, Andriamanitra ô, araka ny fahasoavanao; araka ny haben'ny fiantranao vonoy ny fahadisoako. » (Salamo 51:1)
« Sasao madio aho mba ho afa-keloka, ary diovy aho mba ho afa-pahotana. » (Salamo 51:2)
« Fa tsaroako ny fahadisoako, ary eo anatrehako mandrakariva ny fahotako. » (Salamo 51:3)
« Taminao dia taminao ihany no nanotako, ary izay ratsy eo imasonao no efa nataoko, mba ho marina Hianao, raha miteny, ary tsy hanan-tsiny Hianao, raha mitsara. » (Salamo 51:4)
« Indro, tamin'ny heloka no niterahana ahy, ary tamin'ny fahotana no torontoronina ahy ny reniko. » (Salamo 51:5)
« Indro, fahamarinana ao am-po no sitrakao; ary fahendrena ao amin'ny miafina no ampahafantarinao ahy. » (Salamo 51:6)
« Diovy hysopa aho ho afa-pahotana, dia hadio; sasao aho, dia ho fotsy mangatsakatsaka*.[Heb: toy ny oram-panala] » (Salamo 51:7)
« Ampandreneso fifaliana sy faharavoravoana aho, hifalian'ny taolana izay voavakivakinao. » (Salamo 51:8)
« Afeno ny tavanao ny fahotako ary vonoy ny heloko rehetra. » (Salamo 51:9)
« Amorony fo madio aho, Andriamanitra ô; ary havaozy hiorina marina ny fanahiko ato anatiko. » (Salamo 51:10)
« Aza manary ahy hiala eo anatrehanao; ary aza manaisotra ny Fanahinao Masina amiko. » (Salamo 51:11)
« Ampodio amiko ny fifaliana amin'ny famonjenao; ary tohàny fanahy mazoto aho. » (Salamo 51:12)
« Dia hampianatra ny olon-diso ny lalanao aho; ary ny mpanota hampiverenina aminao. » (Salamo 51:13)
« Vonjeo ho afaka amin'ny valin-drà aho, Andriamanitra ô, Andriamanitry ny famonjena ahy; hihoby ny fahamarinanao ny vavako*.[Heb: ny lelako] » (Salamo 51:14)
« Tompo ô, sokafy ny molotro, dia hanambara ny fiderana Anao ny vavako. » (Salamo 51:15)
« Fa tsy fanatitra no sitrakao; raha izany dia nomeko ihany; ny fanatitra dorana tsy mahafaly Anao. » (Salamo 51:16)
« Ny fanatitra ho an'Andriamanitra dia fanahy torotoro; ny fo torotoro sy mangorakoraka, Andriamanitra ô, tsy mba ataonao tsinontsinona. » (Salamo 51:17)
« Manaova soa amin'i Ziona araka ny fahasoavanao; ataovy ny mandan'i Jerosalema. » (Salamo 51:18)
« Dia ho sitrakao ny fanati-pahamarinana sy ny fanatitra dorana ary ny fanatitra levonina amin'ny afo; dia hanatitra vantotr'ombilahy eo amin'ny alitaranao ny olona. » (Salamo 51:19)
« [Ny loza hanjo izay tsy miambim-bava] Ho an'ny mpiventy hira. Maskila nataon'i Davida, fony tonga Doega Edomita ka nilaza tamin'i Saoly hoe: Davida dia efa tonga ao an-tranon'i Ahimeleka. Nahoana no mandoka tena amin'ny haratsiana ianao, ry ilay mahery? Ny famindram-pon'Andriamanitra maharitra mandrakariva. » (Salamo 52:1)
« Loza no heverin'ny lelanao, tahaka ny hareza maranitra, ry mpanao fitaka. » (Salamo 52:2)
« Efa tia ny ratsy noho ny tsara ianao, ary ny lainga noho ny miteny ny marina. » (Salamo 52:3)
« Ny teny mandripaka rehetra no tianao, ry lela mamitaka. » (Salamo 52:4)
« Andriamanitra kosa hanimba* anao mandrakizay; hisambotra anao sy hanongotra anao hiala ao an-day Izy, ary hamongotra anao tsy ho eo amin'ny tanin'ny velona. [Na: hanongana] » (Salamo 52:5)
« Ny marina hijery, dia hatahotra ka hihomehy azy hoe: » (Salamo 52:6)
« Indro, ny lehilahy izay tsy nanao an'Andriamanitra ho heriny; fa natoky ny haben'ny hareny ka nikikitra tamin'ny faharatsiany. » (Salamo 52:7)
« Fa izaho dia tahaka ny hazo oliva maitso ao an-tranon'Andriamanitra. Matoky ny famindram-pon'Andriamanitra mandrakizay doria aho. » (Salamo 52:8)
« Hidera Anao mandrakizay aho, fa efa nataonao izany; ary hiandry ny anaranao eo anatrehan'ny olonao masina aho, fa tsara izany. » (Salamo 52:9)
« [Ny faharatsian'ny olona sy ny faniriam-pamonjena] Ho an'ny mpiventy hira. Al-mahalath. Maskila nataon'i Davida. Ny adala manao anakampo hoe: tsy misy Andriamanitra. Manao izay ratsy sy vetaveta izy, tsy misy manao ny tsara. » (Salamo 53:1)
« Eny an-danitra Andriamanitra miondrika mijery ny zanak'olombelona, mba hizaha na misy hendry mitady an'Andriamanitra. » (Salamo 53:2)
« Samy efa nivily izy rehetra ka tonga vetaveta avokoa; tsy misy manao ny tsara, na dia iray akory aza. » (Salamo 53:3)
« Tsy mahalala va ny mpanao ratsy, izay mihinana ny oloko toy ny fihinan-kanina, ary Andriamanitra tsy antsoiny? » (Salamo 53:4)
« Indreo, matahotra dia matahotra ireny, nefa tsy nisy tokony hatahorany; fa Andriamanitra efa nanely ny taolan'izay nitoby hamely anao; nampahamenatra azy ianao, satria efa narian'Andriamanitra izy. » (Salamo 53:5)
« Enga anie ka hivoaka avy ao Ziona ny famonjena ny Isiraely! raha ampodin'Andriamanitra avy amin'ny fahababoana ny olony, dia ho faly Jakoba, ary ho ravoravo Isiraely. » (Salamo 53:6)
« [Fangataham-pamonjena amin'Andriamanitra sy fahatokiana Azy, na dia be aza ny fahavalo] Ho an'ny mpiventy hira. Hampiarahina amin'ny valiha. Maskila nataon'i Davida, fony tonga ny Zifita ka nanao tamin'i Saoly hoe: Tsy miery any aminay va Davida? Vonjeo amin'ny anaranao aho, Andriamanitra ô, ary omeo rariny aho araka ny herinao. » (Salamo 54:1)
« Andriamanitra ô, henoy ny fivavako; mihainoa ny tenin'ny vavako. » (Salamo 54:2)
« Fa olona hafa firenena no mitsangana hamely ahy, ary olon-dozabe no mitady ny aiko; tsy mihevitra an'Andriamanitra ho eo anatrehany izy. » (Salamo 54:3)
« Indro, Andriamanitra no Mpamonjy ahy; ny Tompo no Mpanohana ny fanahiko. » (Salamo 54:4)
« Hamaly ny ratsy ataon'ny mpampahory ahy Izy; aoka ny fahamarinanao no handringananao azy. » (Salamo 54:5)
« Sitrapoko ihany no hanaterako fanatitra ho Anao; hidera ny anaranao aho, Jehovah ô, fa tsara izy. » (Salamo 54:6)
« Fa efa namonjy ahy ho afaka tamin'ny fahoriana rehetra Izy; ary ny masoko dia faly mijery ny amin'ny fahavaloko. » (Salamo 54:7)
« [Fitarainana nataon'izay navadiky ny sakaizany nahatoky azy] Ho an'ny mpiventy hira. Hampiarahina amin'ny valiha. Maskila nataon'i Davida. Mihainoa ny fivavako, Andriamanitra ô, ary aza miery amin'ny fitarainako. » (Salamo 55:1)
« Henoy aho, ka valio; miriorio ny eritreritro, ka mitoloko aho, » (Salamo 55:2)
« Noho ny feon'ny fahavalo sy ny fampahorian'ny ratsy fanahy; fa mampianjera loza amiko ireny, ary amin'ny fahatezerana no ankahalany ahy. » (Salamo 55:3)
« Mangorohoro ato anatiko ny foko, ary mamely ahy ny tahotra ny fahafatesana. » (Salamo 55:4)
« Tahotra sy hovitra no mahazo ahy, ary manafotra ahy ny horohoro. » (Salamo 55:5)
« Ka hoy izaho: enga anie ka manana elatra tahaka ny voromailala aho, dia handositra aho ka hahita izay hitoerako; » (Salamo 55:6)
« Eny, handositra lavitra aho ka hitoetra any an-efitra. » (Salamo 55:7)
« Handeha faingana aho hamonjy fialofana, mba tsy ho azon'ny tafio-drivotra sy ny ranonoram-baratra. » (Salamo 55:8)
« Aringano izy, ary akoroy ny fiteniny, Tompo ô; fa mahita loza sy ady ao an-tanàna aho. » (Salamo 55:9)
« Hodidininy andro aman'alina eny ambonin ny mandany io; ary heloka sy fampahoriana no ao aminy; » (Salamo 55:10)
« Ratsy no ao anatiny; ary ny fitaka sy ny fanangolena tsy mba miala amin'ny lalàmbeny. » (Salamo 55:11)
« Fa tsy fahavalo no nanaratsy ahy,- fa raha izany, dia niaritra ihany aho; tsy olona nankahala ahy no nanandra-tena namely ahy, fa raha izany, dia niery azy aho; » (Salamo 55:12)
« Fa ianao, lehilahy mitovy saranga amiko, namako sy sakaizako indrindra, » (Salamo 55:13)
« Dia isika izay nifankamamy resaka ka niara-nandeha tamin'ny maro ho ao an-tranon'Andriamanitra. » (Salamo 55:14)
« Aoka hanampoka azy ny fahafatesana*. Aoka hidina velona any amin'ny fiainan-tsi-hita** izy; fa ratsy no ao amin'ny fonenany, dia ao afovoany***. [*Na: Aoka hahazo azy ny fandringanana][**Heb: Sheola][***Na: Fa hevi-dratsy ny ao amin'ny firaketany, dia ao am-pony] » (Salamo 55:15)
« Raha izaho, dia Andriamanitra no hantsoiko; ary Jehovah no hamonjy ahy. » (Salamo 55:16)
« Hariva sy maraina ary mitatao vovonana no hitarainako sy hitolokoako; dia hihaino ny feoko Izy, » (Salamo 55:17)
« Ka hanavotra ny fanahiko ho amin'ny fiadanana hahafahako amin'ny adin'ireny amiko, fa maro no miady amiko. » (Salamo 55:18)
« Hihaino Andriamanitra, Izay mipetraka hatramin'ny taloha, ka hamaly ireo olona tsy miova toetra, sady tsy matahotra an'Andriamanitra. » (Salamo 55:19)
« Efa naninjitra ny tànany hamely izay nihavana taminy izy; namadika ny fanekeny izy. » (Salamo 55:20)
« Malambo noho ny rononomandry ny vavany, kanjo ady no ao am-pony; malemy noho ny diloilo ny teniny, kanjo sabatra voatsoaka ireny. » (Salamo 55:21)
« Apetraho amin'i Jehovah ny entanao, ary Izy no hanohana anao; tsy havelany hangozohozo mandrakizay ny marina. » (Salamo 55:22)
« Fa Hianao, Andriamanitra ô, no hampidina ireo any an-davaka fanimbana; ny mpandatsa-drà sy mpamitaka tsy hahatratra ny an-tsasaky ny androny; fa izaho kosa dia hatoky Anao. » (Salamo 55:23)
« [Fangataham-pamonjena amin'Andriamanitra sy fahatokiana Azy any am-pandosirana] Ho an'ny mpiventy hira. Al-jonathelem-rehokim. Miktama nataon'i Davida, fony nisambotra azy tany Gata ny Filistina. Mamindrà fo amiko, Andriamanitra ô, fa misafoaka manenjika ahy ny olona; miady amiko mandrakariva izy ka mampahory ahy. » (Salamo 56:1)
« Misafoaka manenjika mandrakariva ny mpampahory ahy; maro tokoa no mirehareha miady amiko. » (Salamo 56:2)
« Amin'ny andro atahorako no itokiako Anao. » (Salamo 56:3)
« Andriamanitra no iderako ny teniny; Andriamanitra no itokiako, ka tsy mba hatahotra aho; inona no hataon'ny nofo amiko? » (Salamo 56:4)
« Manimba ny raharahako mandra-kariva ireny*; ny heviny rehetra dia ny hanisy ratsy ahy ihany.[Na: Mamily ny teniko mandrakariva ireny] » (Salamo 56:5)
« Miangona izy, miery izy, mitsongo-dia ahy izy, satria mikendry ny aiko. » (Salamo 56:6)
« Amin'izany faharatsiany izany moa hisy hahafahany va*? Aripaho amin'ny fahatezeranao ny firenena. Andriamanitra ô.[Na: Ny faharatsiana no atao-ny ho famonjena azy] » (Salamo 56:7)
« Manisa ny firenireneko Hianao; ataovy ao an-tavoahanginao ny ranomasoko; tsy eo amin'ny bokinao va ireny? » (Salamo 56:8)
« Amin'izay dia hiamboho ny fahavaloko amin'ny andro hiantsoako Anao; izao dia fantatro, fa momba ahy Andriamanitra. » (Salamo 56:9)
« Andriamanitra no iderako ny teniny; Jehovah no iderako ny teniny. » (Salamo 56:10)
« Andriamanitra no itokiako; ka tsy mba hatahotra aho; inona no hataon'ny olona amiko? » (Salamo 56:11)
« Nivoady taminao aho, Andriamanitra ô, dia hanatitra fanati-pisaorana ho Anao. » (Salamo 56:12)
« Fa efa nanafaka ny fanahiko tamin'ny fahafatesana Hianao; eny, nanafaka ny tongotro Hianao mba tsy ho solafaka. Handehanako eo anatrehan'Andriamanitra amin'ny fahazavan'ny velona*.[Na: fahazavan'aina] » (Salamo 56:13)
« [Fangataham-pamindram-po sy fahatokiana an'Andriamanitra, na dia hodidinim-pahavalo aza] Ho an'ny mpiventy hira. Al-tasheth. Miktama nataon'i Davida tamin'ny nandosirany an'i Saoly tao anaty zohy. Mamindrà fo amiko. Andriamanitra ô, mamindrà fo amiko; fa Hianao no ialofan'ny fanahiko; eny, ao amin'ny aloky ny elatrao no ialofako, mandra-pahalasan'ny loza. » (Salamo 57:1)
« Hitaraina amin'Andriamanitra Avo Indrindra aho, dia amin'Andriamanitra Izay mahatanteraka ho ahy. » (Salamo 57:2)
« Haniraka avy any an-danitra Izy ka hamonjy ahy, raha miteny ratsy izay misafoaka manenjika ahy; eny, Andriamanitra haniraka ny famindram-pony sy ny fahamarinany. » (Salamo 57:3)
« Ny fanahiko dia eo afovoan'ny liona; handry eo amin'ny masiaka aho, dia eo amin'ny zanak'olombelona,- lefona sy zana-tsipìka ny nifiny, ary sabatra maranitra ny lelany. » (Salamo 57:4)
« Misandrata any ambonin'ny lanitra Hianao, Andriamanitra ô! aoka ho ambonin'ny tany rehetra ny voninahitrao. » (Salamo 57:5)
« Efa namela-pandrika harato haningotra ny diako izy, ary nampitanondrika ny fanahiko*; nihady lavaka teo anoloako izy, kanjo ny tenany ihany no latsaka ao anatiny. [Na: nitanondrika ny fanahiko] » (Salamo 57:6)
« Tafatoetra ny foko, Andriamanitra ô, eny, tafatoetra ny foko; hihira sy hankalaza aho. » (Salamo 57:7)
« Mifohaza, ry voninahitro; mifohaza ry valiha sy lokanga; hifoha maraina koa* aho.[Na: Hampifoha ny maraina aho] » (Salamo 57:8)
« Hidera Anao eny amin'ny vahoaka aho, Tompo ô, hankalaza Anao eny amin'ny firenena aho. » (Salamo 57:9)
« Fa lehibe mihatra amin'ny lanitra ny famindram-ponao, ary mihatra amin'ny rahona ny fahamarinanao. » (Salamo 57:10)
« Misandrata any ambonin'ny lanitra Hianao, Andriamanitra ô; aoka ho ambonin'ny tany rehetra ny voninahitrao. » (Salamo 57:11)
« [Ny amin'ny famaliana ny mpanao fitsarana tsy marina] Ho an'ny mpiventy hira. Al-tasheth. Miktama nataon'i Davida. Moa ny tsi-fitenenana va ataonareo ho filazana ny marina*? Mitsara mahitsy va ianareo, ry zanak'olombelona?[Na: Moa milaza ny maraina tokoa va ianareo, ry mahery?] » (Salamo 58:1)
« Tsy izany, fa ny fonareo no amoronanareo ny ratsy; mandanja ny fandozan'ny tananareo ety an-tany ianareo. » (Salamo 58:2)
« Mivily hatrany am-bohoka ny ratsy fanahy; mania hatrany an-kibo izy ka miteny lainga. » (Salamo 58:3)
« Misy poizina tahaka ny an'ny menarana aminy; eny, tahaka ny vipera marenina izay manentsin-tadiny izy, » (Salamo 58:4)
« Ka tsy mihaino ny feon'ny mpanao ody, na dia izay mpahay ody indrindra aza. » (Salamo 58:5)
« Andriamanitra ô, torotoroy ny nifiny eo am-bavany; omboty ny vazan'ny liona tanora, Jehovah ô. » (Salamo 58:6)
« Aoka ho ritra tahaka ny ranotrambo izy; raha atraniny ny zana-tsipìkany, dia aoka ho tapa-doha ireny; » (Salamo 58:7)
« Aoka ho tahaka ny lelosy izay mihalevona eny am-pandehanana izy; Aoka ho tahaka ny zaza-vakimanta izay tsy mahita masoandro izy. » (Salamo 58:8)
« Dieny tsy mbola mafanan'ny afon-tsilo ny vilaninareo, aoka ho entin'ny tafio-drivotra ireny, na ny lena na ny maina. » (Salamo 58:9)
« Hifaly ny marina, raha mahita ny famaliana; hanasa ny tongony amin'ny ran'ny ratsy fanahy izy; » (Salamo 58:10)
« Dia hiteny ny olona ka hanao hoe: misy valiny* tokoa ho an'ny marina; misy tokoa Andriamanitra Izay mitsara ety ambonin'ny tany.[Heb: vokatra] » (Salamo 58:11)
« [Fitarainan'izay misy fahavalo maro mitady hahafaty azy] Ho an'ny mpiventy hira. Al-tasheth. Miktama nataon'i Davida, fony Saoly naniraka, ka nisy niambina ny trano hamonoana azy. Afaho amin'ny fahavaloko aho, Andriamanitro ô; asondroty eo amin'ny avo aho tsy ho azon'izay miodina amiko. » (Salamo 59:1)
« Afaho amin'ny mpanao ratsy aho, ary vonjeo amin'ny mpandatsa-drà. » (Salamo 59:2)
« Fa, indro, manotrika hahazo ny aiko izy; miangona hanohitra ahy ny mahery, nefa tsy fahadisoako ary tsy fahotako, Jehovah ô. » (Salamo 59:3)
« Tsy heloko* no ihazakazahany sy iomanany, koa mifohaza hitsena ahy, ka jereo.[Heb. vokatra] » (Salamo 59:4)
« Ary Hianao, Jehovah ô, Andriamanitry ny maro, Andriamanitry ny Isiraely, mifohaza hitsara ny firenen-tsamy hafa; aza mamindra fo amin'izay mpivadika ratsy fanahy. » (Salamo 59:5)
« Miverina nony hariva ireny ka mierona tahaka ny alika, sady mandehandeha eran'ny tanàna. » (Salamo 59:6)
« Indro, mirezadrezatra amin'ny vavany izy; sabatra no eo amin'ny molony, fa iza, hono, no handre? » (Salamo 59:7)
« Kanjo Hianao, Jehovah ô, hihomehy azy; Hianao haneso ny firenena rehetra. » (Salamo 59:8)
« Koa noho ny herin'ireny dia hiandry Anao aho; fa Andriamanitra no fiarovana avo ho ahy. » (Salamo 59:9)
« Andriamanitra, Izay mamindra fo amiko, no hialoha ahy; hataon'Andriamanitra faly mijery ny amin'ny fahavaloko aho. » (Salamo 59:10)
« Aza mahafaty azy Hianao, fandrao hanadino izany ny fireneko. Ampirenireneo amin'ny herinao izy, ka aripaho, ry Tompo ô, Ampinganay. » (Salamo 59:11)
« Ny fahotan'ny vavany dia ny tenin'ny molony; aoka hosamborina amin'ny fireharehany izy, eny, noho ny ozona sy ny lainga ataony. » (Salamo 59:12)
« Aringano an-katezerana izy, aringano mba tsy ho ao intsony; ary aoka ho fantany fa Andriamanitra no manapaka eo amin'ny Jakoba ka hatramin'ny faran'ny tany. » (Salamo 59:13)
« Ary miverina nony hariva ireny ka mierona tahaka ny alika, sady mandehandeha eran'ny tanàna. » (Salamo 59:14)
« Miriorio mitady hanina izy; raha tsy voky izy, dia any ihany mandritra ny alina. » (Salamo 59:15)
« Fa izaho kosa dia hihira ny herinao, ary hihoby ny famindram-ponao nony maraina, satria fiarovana avo ho ahy Hianao, ary fandosirako amin'ny andro fahoriana. » (Salamo 59:16)
« Ry Heriko ô, Hianao no hankalazaiko; fa Andriamanitra no fiarovana avo ho ahy, dia Andriamanitra Izay mamindra fo amiko. » (Salamo 59:17)
« [Fiantsoan'ny efa resim-pahavalo, mba hotsarovan'Andriamanitra ny teniny] Ho an'ny mpiventy hira Al-sho-shanedoth. Miktama nataon'i Davida hampianarana, fony izy nanafika an'i Mesopotamia* sy Arama-zoba tamin'ny niverenan'i Joaba ka namelezany ny Edomita roa arivo amby iray alin-dahy teo amin'ny lohasahan-tsira. Andriamanitra ô, efa nanary sy nampihahaka anay Hianao; efa tezitra Hianao, velombelomy izahay.[Arama-naharaima] » (Salamo 60:1)
« Efa nampihorohoro ny tany Hianao ka namaky azy; amboary izay rava aminy, fa mihozongozona izy. » (Salamo 60:2)
« Efa nampahita ny olonao zava-tsarotra Hianao, ary efa nampisotro anay divay mampiraikiraiky. » (Salamo 60:3)
« Efa notoloranao faneva ny matahotra Anao, hatsangany noho ny fahamarinana. » (Salamo 60:4)
« Mba hahafahan'ny malalanao, dia vonjeo amin'ny tananao ankavanana aho, ka valio. » (Salamo 60:5)
« Andriamanitra niteny tamin'ny fahamasinany hoe: hifaly Aho ka hizara an'i Sekema; ary ny lohasahan'i Sokota horefesiko; » (Salamo 60:6)
« Ahy Gileada, Ahy koa Manase; ary aron'ny lohako Efraima tehim-panjakako Joda; » (Salamo 60:7)
« Tavin-dranoko fanasana Moaba; Edoma no anipazako ny kapako; mihobia noho ny amiko, ry Filistia. » (Salamo 60:8)
« Iza no hitondra ahy ho any an-tanàna mafy? iza no hitarika ahy ho any Edoma? » (Salamo 60:9)
« Tsy Hianao va, Izay efa nanary anay*, Andriamanitra ô. Sady tsy nivoaka niaraka tamin'ny antokon'ny miaramilanay, Andriamanitra ô? [Na: Tsy efa nanary anay va Hianao] » (Salamo 60:10)
« Vonjeo amin'ny mpandrafy izahay; fa zava-poana ny famonjena ataon'ny olona. » (Salamo 60:11)
« Andriamanitra no haherezantsika; fa Izy no hanitsakitsaka ny fahavalontsika. » (Salamo 60:12)
« [Fangatahan'ny mpanjaka efa nandositra, mba hampodin'Andriamanitra indray] Ho an'ny mpiventy hira. Hampiarahina amin'ny valiha. Nataon'i Davida. Henoy ny fitarainako, Andriamanitra ô; tandremo ny fivavako. » (Salamo 61:1)
« Any am-paran'ny tany no hiantsoako Anao raha reraka ny foko; ento aho ho any amin'ny vatolampy izay avo ka tsy tratro; » (Salamo 61:2)
« Fa aroko Hianao sy tilikambo mafy handosirako ny fahavalo. » (Salamo 61:3)
« Aoka hitoetra ao an-tranonao mandrakizay aho; aoka hialoka ao ambanin'ny fanomban'ny elatrao aho, » (Salamo 61:4)
« Fa Hianao, Andriamanitra ô efa nandre ny voadiko; efa nomenao ahy ny lovan'izay matahotra ny anaranao. » (Salamo 61:5)
« Halavao ny andron'ny mpanjaka; aoka ny taonany hahatratra ny taranaka maro. » (Salamo 61:6)
« Aoka hitoetra eo anatrehan'Andriamanitra mandrakizay izy; famindram-po sy fahamarinana no tendreo hiaro azy; » (Salamo 61:7)
« Ka dia izany no hankalazako ny anaranao mandrakizay, mba hanefako isan'andro ny voadiko. » (Salamo 61:8)
« [Fiantombenan'ny fanahy izay manantena an'Andriamanitra, na dia mafy aza ny famelin'ny fahavalo] Ho an'ny mpiventy hira. Al-jedotona. Salamo nataon'i Davida. Andriamanitra tokoa no iantombenan'ny fanahiko; avy aminy ny famonjena ahy. » (Salamo 62:1)
« Izy tokoa no vatolampiko sy famonjena ahy, dia fiarovana avo ho ahy ka tsy hangozohozo loatra aho. » (Salamo 62:2)
« Mandra-pahoviana no hirohotanareo hamely olona sy handrodananareo rehetra azy toy ny manda mirona sy ny rova mihozongozona; » (Salamo 62:3)
« Misaina hanongana azy hiala amin'ny voninahiny ireny; lainga no ifaliany, misaotra amin'ny vavany izy, fa manozona amin'ny fony. » (Salamo 62:4)
« Miantombena amin'Andriamanitra tokoa ianao, ry fanahiko; fa Izy no antenaiko. » (Salamo 62:5)
« Izy tokoa no vatolampiko sy famonjena ahy, dia fiarovana avo ho ahy, ka tsy mba hangozohozo aho. » (Salamo 62:6)
« Andriamanitra no iankinan'ny famonjena ahy sy ny voninahitro; ny vatolampiko mafy sy ny aroko dia ao amin'Andriamanitra. » (Salamo 62:7)
« Matokia Azy mandrakariva ianareo, ry olona; loary eo anatrehany ny fonareo; Andriamanitra no aro ho antsika. » (Salamo 62:8)
« Zava-poana tokoa ny ambany, ary lainga ny ambony; raha hatao amin'ny mizana izy, dia maivana; zava-poana mihitsy izy. » (Salamo 62:9)
« Aza matoky ny fanaovana an-keriny, ary aza miantehitra amin'ny halatra; raha mitombo ny harena, dia aza anorenana ny fonareo. » (Salamo 62:10)
« Indray mandeha no nitenenan'Andriamanitra; indroa no nandrenesako hoe: an'Andriamanitra ny hery. » (Salamo 62:11)
« Ary Anao koa, ry Tompo ô, ny famindram-po, fa Hianao no mamaly ny olona rehetra araka ny asany avy. » (Salamo 62:12)
« [Ny hetahetan'ny fanahy maniry an'Andriamanitra] Salamo nataon'i Davida, fony tany an-efitr'i Joda izy. ANDRIAMANITRA ô, Andriamanitro Hianao; mitady Anao fatratra aho; mangetaheta Anao ny fanahiko, maniry Anao ny nofoko, eto amin'ny tany maina sy mangentana tsy misy rano; » (Salamo 63:1)
« Toy izany no nijereko Anao tao amin'ny fitoerana masina, hahitako ny herinao sy ny voninahitrao. » (Salamo 63:2)
« Fa tsara noho ny aina ny famindram-ponao; ny molotro hidera Anao. » (Salamo 63:3)
« Toy izany no hisaorako Anao, raha mbola velona koa aho; amin'ny anaranao no hanandratako ny tanako. » (Salamo 63:4)
« Toy ny voky tsoka sy tavy no hahavokisan'ny fanahiko; ary amin'ny molotra falifaly no hideran'ny vavako Anao. » (Salamo 63:5)
« Raha mahatsiaro Anao eo am-pandriako aho, dia mieritreritra Anao amin'ny fiambenan'alina. » (Salamo 63:6)
« Fa efa namonjy ahy Hianao, ary ao ambanin'ny aloky ny elatrao no hihobiako. » (Salamo 63:7)
« Mifikitra amiko ny fanahiko; manohana ahy ny tananao ankavanana. » (Salamo 63:8)
« Fa ireny dia mitady ny aiko ka mampidi-doza amin'ny tenany; hiditra any ambanin'ny tany izy; » (Salamo 63:9)
« Hatolotra ho amin'ny herin'ny sabatra izy; ho anjaran'ny amboahaolo* izy.[volpa] » (Salamo 63:10)
« Fa ny mpanjaka hifaly amin'Andriamanitra; ho ravoravo izay rehetra mianiana aminy; fa hakombona ny vavan'izay rehetra mandainga. » (Salamo 63:11)
« [Fiantsoana an'Andriamanitra hanafaka amin'ny fandrika amam-pitaka ataon'ny olona, sy fanambarana ny havaliny ireny] Ho an'ny mpiventy hira. Salamo nataon'i Davida. Henoy ny feoko, raha mitaraina aho, Andriamanitra ô; arovy ny aiko amin'ny tahotro ny fahavalo. » (Salamo 64:1)
« Afeno aho tsy ho azon'ny firaisan-tetiky ny ratsy fanahy,sy ny fitabataban'ny mpanao ratsy, » (Salamo 64:2)
« Izay mandranitra ny lelany ho tahaka ny sabatra, ka mikendry handefa ny zana-tsipìkany, dia teny mangidy. » (Salamo 64:3)
« Mba hitifitra mangingina ny mahitsy; mitifitra azy tampoka izy ka tsy matahotra. » (Salamo 64:4)
« Hamafiny ny hevi-dratsiny; mifampitaona hanao fandri-totofana izy ka manao hoe: iza no hahita izany? » (Salamo 64:5)
« Manao saim-petsy izy; omaniny tsara ny sain-dalina voaheviny; lalina ny ao anatin'ny olombelona, dia ny fony. » (Salamo 64:6)
« Mitifitra azy Andriamanitra; tampoka toy ny fiantefan'ny zana-tsipìka no fahavoazany. » (Salamo 64:7)
« Apotrany izy ka voasingotra ny lelany ihany; mandositra* izay rehetra mahita azy.[Na: Mihifikifi-doha] » (Salamo 64:8)
« Dia matahotra ny olona rehetra ka manambara ny ataon'Andriamanitra sady mandinika tsara ny asany. » (Salamo 64:9)
« Mifaly amin'i Jehovah ny marina ka mialoka aminy; eny, mifaly tena ny mahitsy fo rehetra. » (Salamo 64:10)
« [Fiderana an'Andriamanitra noho ny ataony, fa indrindra noho ny anomezany ny vokatry ny tany] Ho an'ny mpiventy hira.Salamo nataon'i Davida. Tonon-kira. Ho anao ny fanginana sy ny fiderana*, Andriamanitra any Ziona ô, ary aminao no anefana ny voady.[Na: Ny fiononana dia fiderana ankasitrahinao] » (Salamo 65:1)
« Ry Mpihaino vavaka ô, Hianao no hohatonin'ny nofo rehetra. » (Salamo 65:2)
« Ny zava-mahameloka ahy dia mihoatra noho izay zakako; nefa Hianao no mamela ny fahadisoanay. » (Salamo 65:3)
« Sambatra izay fidinao ka ampanatoninao hitoetra eo an-kianjanao; Te-ho voky ny zava-tsoa ao amin'ny tranonao izahay dia ny zava-masina ao amin'ny tempolinao. » (Salamo 65:4)
« Zava-mahatahotra no ataonao amin'ny fahamarinana ho valin'ny vavakay, ry Andriamanitry ny famonjena anay ô, ry tokin'ny faran'ny tany rehetra sy ny ranomasina eny lavitra eny. » (Salamo 65:5)
« Mampiorina ny tendrombohitra amin'ny heriny Izy, misikina fahatanjahana Izy. » (Salamo 65:6)
« Mampitsahatra ny firohondrohon'ny onjan-dranomasina Izy, sy ny fitabataban'ny firenena. » (Salamo 65:7)
« Dia matahotra noho ny famantaranao ny mponina any am-paran'ny tany; ny any amin'ny fiposahan'ny maraina sy ny hariva no ampihobinao. » (Salamo 65:8)
« Mamangy ny tany Hianao ka mahamando azy; mampahavokatra azy betsaka Hianao - Ny onin'Andriamanitra dia tondra-drano - Mamboatra vary ho an'ny olona Hianao; fa izany no famboatrao ny tany. » (Salamo 65:9)
« Mahampoka ny tany voasa Hianao ka mampiravona azy; ranonorana mivatravatra no amontosanao azy; mitahy ny fitsimohany Hianao. » (Salamo 65:10)
« Satrohanao voninahitra ny taona fitahianao; ary ny dianao mitete menaka. » (Salamo 65:11)
« Vonton-drano ny fiandrasana ondry any an-efitra, ary misikina fifaliana ny havoana. » (Salamo 65:12)
« Rakotra ondry ny saha; ary voasarona vary ny lohasaha: mihoby izy, eny, mihira koa. » (Salamo 65:13)
« [Fiantsoana izao rehetra izao hisaotra an'Andriamanitra noho ny nataony ho an'ny mpanompony] Ho an'ny mpiventy hira. Tonon-kira. Salamo. Mihobia ho an'Andriamanitra, ry tany rehetra; » (Salamo 66:1)
« Mankalazà ny voninahitry ny anarany; omeo voninahitra Izy ho fiderana Azy. » (Salamo 66:2)
« Lazao amin'Andriamanitra hoe: endrey, mahatahotra ny asanao! ny fahalehibiazan'ny herinao no hikoizan'ny fahavalonao Anao. » (Salamo 66:3)
« Ny tany rehetra hiankohoka eo anatrehanao ka hankalaza Anao; eny, hankalaza ny anaranao izy. » (Salamo 66:4)
« Avia, ka jereo ny asan'Andriamanitra, mahatahotra ny zavatra ataony amin'ny zanak'olombelona. » (Salamo 66:5)
« Efa nampody ny ranomasina ho tany maina Izy; nandeha an-tongotra nita ny ony ny olona; tao no nifaliantsika tamin*'Andriamanitra.[Na: Ao no aoka hifaliantsika amin'] » (Salamo 66:6)
« Manjaka mandrakizay amin'ny heriny Izy, ary ny masony mandinika ny firenen-tsamy hafa; aoka tsy hanandra-tena ny maditra. » (Salamo 66:7)
« Misaora an'Andriamanitsika, ry firenena; ary asandrato ny feo fiderana Azy, » (Salamo 66:8)
« Izay mampitoetra ny fanahintsika amin'ny fiainana ka tsy mamela ny tongotsika hangozohozo. » (Salamo 66:9)
« Fa efa nizaha toetra anay Hianao, Andriamanitra ô; efa nanadio anay Hianao, tahaka ny fanadio volafotsy amin'ny memy. » (Salamo 66:10)
« Efa nampiditra anay tamin'ny fandrika Hianao; efa nanisy enta-mavesatra teo am-balahanay Hianao. » (Salamo 66:11)
« Efa nampandeha ny olona hanitsaka ny lohanay Hianao; nandeha namaky ny afo sy ny rano izahay; fa nitondra anay nivoaka ho amin'ny fitahiana mahatretrika Hianao. » (Salamo 66:12)
« Hiditra ao an-tranonao mitondra fanatitra dorana aho; hefaiko aminao ny voadiko, » (Salamo 66:13)
« Izay notononin'ny molotro sy naloaky ny vavako, fony aho azom-pahoriana. » (Salamo 66:14)
« Hateriko aminao ho fanatitra dorana ny matavy mbamin'ny setroky ny ondrilahy; hanatitra omby sy osilahy aho. » (Salamo 66:15)
« Avia, mihainoa ianareo rehetra izay matahotra an'Andriamanitra, fa holazaiko izay nataony ho an'ny fanahiko. » (Salamo 66:16)
« Izy no nantsoin'ny vavako; ary ny fanandratana Azy no teo ambanin'ny lelako. » (Salamo 66:17)
« Raha nankasitraka* ota tao am-poko aho, dia tsy mba hihaino ny Tompo;[Heb: nijery] » (Salamo 66:18)
« Kanefa efa nihaino tokoa Andriamanitra; efa nihaino ny feon'ny fivavako Izy. » (Salamo 66:19)
« Isorana anie Andriamanitra, izay tsy nandà ny fivavako, na nanaisotra ny famindram-pony tamiko. » (Salamo 66:20)
« [Fanirian'ny olo-marina mba hanaiky an'Andriamanitra avokoa ny firenena rehetra] Ho an'ny mpiventy hira. Hampiarahina amin'ny valiha. Salamo. Tonon-kira. Andriamanitra anie hamindra fo aminay sy hitahy anay; hampamirapiratra ny tavany aminay anie Izy; » (Salamo 67:1)
« Mba ho fantatra ety ambonin'ny tany ny lalanao sy ny famonjenao any amin'ny jentilisa rehetra. » (Salamo 67:2)
« Hidera Anao ny firenena, Andriamanitra ô; eny, hidera Anao ny firenena rehetra. » (Salamo 67:3)
« Hifaly sy hihoby ny firenentsamy hafa, Satria mitsara marina ny firenena Hianao; ny firenen-tsamy hafa ambonin'ny tany dia entinao; » (Salamo 67:4)
« Hidera Anao ny firenena, Andriamanitra ô; eny, hidera Anao ny firenena rehetra. » (Salamo 67:5)
« Ny tany efa nahavokatra; mitahy antsika Andriamanitra, dia Andriamanitsika. » (Salamo 67:6)
« Mitahy antsika Andriamanitra; ary hatahotra Azy ny vazan-tany rehetra. » (Salamo 67:7)
« [Fankalazana an'Andriamanitra noho ny fitondrany ny Isiraely sy ny fandreseny ny fahavalony] Ho an'ny mpiventy hira. Salamo nataon'i Davida. Tonon-kira. Aoka hitsangana Andriamanitra, ka hiely ny fahavalony; ary aoka izay mankahala Azy handositra ny tavany. » (Salamo 68:1)
« Tahaka ny fanely setroka no fanelinao azy; tahaka ny fiempon'ny savoka eo anoloan'ny afo no aoka hahalevonan'ny ratsy fanahy eo anatrehan'Andriamanitra. » (Salamo 68:2)
« Fa ny marina mifaly; eny, ravoravo eo anatrehan'Andriamanitra izy ka faly tokoa. » (Salamo 68:3)
« Mihirà ho an'Andriamanitra, mankalazà ny anarany; manamboara lalana ho an'izay mitaingina mamaky ny efitra Jehovah no anarany ary mifalia eo anatrehany. » (Salamo 68:4)
« Rain'ny kamboty sy Mpanome rariny ny mpitondratena Andriamanitra, ao amin'ny fonenany masina. » (Salamo 68:5)
« Andriamanitra mampitoetra an-trano izay irery tena; mamoaka ny mpifatotra ho amin'ny fanambinana Izy; fa ny maditra hitoetra amin'ny tany karankaina. » (Salamo 68:6)
« Andriamanitra ô, raha nandeha teo alohan'ny olonao Hianao ka namaky ny efitra, » (Salamo 68:7)
« Dia nihorohoro ny tany, ary nitaitaika ny lanitra, tamin'ny fanatrehan'Andriamanitra, na iry Sinay iry aza tamin'ny fanatrehan'Andriamanitra, Andriamanitry ny Isiraely. » (Salamo 68:8)
« Ranonoram-pitahiana no nalatsakao tamin'ny lovanao, Andriamanitra ô; ary raha kotra izy, dia novelombelominao. » (Salamo 68:9)
« Ny olonao* tamàn-toerana teo; mamboatra ho an'ny ory araka ny fahasoavanao Hianao, Andriamanitra ô.[Heb. bibinao] » (Salamo 68:10)
« Ny Tompo manome ny teny; ary ny vehivavy mpilaza soa dia antokony lehibe. » (Salamo 68:11)
« Ireo mpanjaka be miaramila dia vaky mandositra; ary ny vehivavy izay mitoetra ao an-trano no mizara ny babo. » (Salamo 68:12)
« Raha mandry eo amin'ny vala ianareo, dia ho tahaka ny ela-boromailala miravaka volafotsy, ary ny volony miravaka volamena tsara » (Salamo 68:13)
« Raha aelin'ny Tsitoha eo ny mpanjaka maro, dia latsaka ny oram-panala ao Zalmona. » (Salamo 68:14)
« Tendrombohitr'Andriamanitra ny tendrombohitr'i Basana. Tendrombohitra maro tampona ny tendrombohitr'i Basana. » (Salamo 68:15)
« Ry tendrombohitra maro tampona, nahoana ianareo no mihendry ny tendrombohitra izay tian'Andriamanitra hitoerany? eny, hitoetra ao mandrakizay Jehovah. » (Salamo 68:16)
« Ny kalesin'Andriamanitra dia roa alina, eny, arivo arivo; ny Tompo no eo aminy; Sinay dia eo amin'ny itoerana masina*.[Na: amin'ny fahamasinana] » (Salamo 68:17)
« Efa niakatra ho any amin'ny avo Hianao ka mitondra babo; efa nandray fanomezana teo amin'ny olombelona Hianao - eny, teo amin'ny maditra aza,- mba hitoeran'i Jehovah Andriamanitra any*.[Na: ao aminy; na: mba hitoeranao any, ry Jehovah Andriamanitra; na: Efa nandray olona ho fanomezana Hianao Eny, na dia ny maditra aza mba hitoeranay ao amin'i Jehovah Andriamanitra] » (Salamo 68:18)
« Isaorana anie ny Tompo Izay mitondra ny entan-tsika isan'andro isan'andro*, eny, Andriamanitra Izay famonjena antsika. [Na: Isaorana isan'andro isan'andro anie ny Tompo; Raha misy mahavesatra antsika, dia Andriamanitra no famonjena antsika; na: Isaorana anie ny Tompo, Izay mampitondra entana antsika isan'andro isan'andro] » (Salamo 68:19)
« Andriamanitra no Andriamanitry ny famonjena ho antsika; ary an'i Jehovah Tompo ny fanafahana amin'ny fahafatesana. » (Salamo 68:20)
« Fa Andriamanitra mamely mafy ny lohan'ny fahavalony, dia ny tampon-doha lava volo an'izay mandroso amin'ny fahadisoany. » (Salamo 68:21)
« Lazain'ny Tompo hoe: hampody ny any Basana Aho; hampody ny amin'ny ranomasina lalina Aho, » (Salamo 68:22)
« Mba hampihosenanao rà ny tongotrao, ary ho anjaran'ny lelan'ny amboanao ny fahavalo. » (Salamo 68:23)
« Efa hita ny fandehananao, Andriamanitra ô, dia ny fandehanan'Andriamanitro, Mpanjakako, ao amin'ny fitoerana masina*.[Na: amin'ny fahamasinana] » (Salamo 68:24)
« Mialoha ny mpihira, ary manaraka ny mpitendry valiha, eo afovoan'ny zatovovavy mively ampongatapaka. » (Salamo 68:25)
« Misaora an'Andriamanitra eo amin'ny fiangonana, eny, misaora ny Tompo, ianareo ary amin'ny loharanon'ny Isiraely. » (Salamo 68:26)
« Indry Benjamina kely, mpanapaka azy, ny antokon'ny mpanapaka ny Joda, ny mpanapaka ny Zebolona sy ny mpanapaka ny Naftaly. » (Salamo 68:27)
« Andriamanitrao no nampahery anao; Ry Andriamanitra Izay miasa ho anay ô, asehoy ny herinao. » (Salamo 68:28)
« Noho* ny tempolinao eo an-tampon'i Jerosalema, no hitondran'ny mpanjaka maro fanatitra ho Anao.[Na: Avy amin'] » (Salamo 68:29)
« Teneno mafy ny biby eny anaty zozoro sy ny fivorian'ny ombilahy mbamin'ireo vahoaka zanak'omby, dia izay miankohoka manatitra anja-bolafotsy aelezo ny olona tia ady » (Salamo 68:30)
« Ho avy ny tremalahin'i Egypta; Etiopia halaky hananty tanana amin'Andriamanitra. » (Salamo 68:31)
« Ry fanjakana ambonin'ny tany, mihirà ho an'Andriamanitra; mankalazà ny Tompo, » (Salamo 68:32)
« Ilay mitaingina ny lanitry ny lanitra izay hatry ny fahagola; Indro, mamoaka ny feony Izy, dia feo mahery. » (Salamo 68:33)
« Ekeo ho an'Andriamanitra ny hery; ambonin'ny Isiraely ny voninahiny, ary ny heriny any amin'ny lanitra. » (Salamo 68:34)
« Mahatahotra Hianao, Andriamanitra ô, ao amin'ny fitoeranao masina; Andriamanitry ny Isiraely no manome hery sy tanjaka ho an'ny olona. Isaorana anie Andriamanitra. » (Salamo 68:35)
« [Fitarainan'izay nenjehina sy nampahorina noho ny amin'Andriamanitra] Ho an'ny mpiventy hira. Al-shoshanim. Nataon'i Davida. Vonjeo aho, Andriamanitra ô; fa efa mihatra amin'ny aiko ny rano. » (Salamo 69:1)
« Milentika amin'ny fotaka mandrevo aho, ka tsy misy hifaharana; efa miditra amin'ny rano lalina aho, ka mandifotra ahy ny riaka. » (Salamo 69:2)
« Sasatry ny mitaraina aho, maimay ny tendako; pahina ny masoko, raha miandry an'Andriamanitro aho. » (Salamo 69:3)
« Maro noho ny volon-dohako ny isan'izay mankahala ahy tsy ahoan-tsy ahoana; mahery izay ta-hahafaty ahy, dia ny fahavaloko tsy ahoan-tsy ahoana; mampanonitra ahy izay tsy nalaiko izy. » (Salamo 69:4)
« Andriamanitra ô, Hianao mahalala ny hadalako; ary ny heloko tsy mba miafina aminao. » (Salamo 69:5)
« Aoka tsy ho menatra noho ny amiko izay miandry Anao, Jehovah, Tompon'ny maro ô; aoka tsy ho very hevitra noho ny amiko izay mitady Anao, ry Andriamanitry ny Isiraely ô. » (Salamo 69:6)
« Fa noho ny aminao no itondrako latsa; safotry ny henatra ny tavako. » (Salamo 69:7)
« Efa vahiny amin'ny rahalahiko aho; eny, efa olon-ko azy amin'ny zanak'ineny aho. » (Salamo 69:8)
« Fa ny firehetako ny amin'ny tranonao no naharitra aina ahy; ary ny latsa nataon'izay nandatsa Anao dia nihatra tamiko. » (Salamo 69:9)
« Nitomany sady nifady hanina aho, dia natao latsa ho ahy izany. » (Salamo 69:10)
« Lamba fisaonana no nataoko fitafiako, dia efa ambentin-teny tamin'ireny aho. » (Salamo 69:11)
« Miresaka ahy izay mipetraka eo am-bavahady; ary ataon'ny mpisotro toaka an-kira aho. » (Salamo 69:12)
« Fa izaho hivavaka aminao amin'ny andro fankasitrahana, Jehovah ô, dia aminao , Andriamanitra ô noho ny haben'ny famindram-ponao; valio aho araka ny hamarinan'ny famonjenao. » (Salamo 69:13)
« Afaho amin'ny fotaka aho, ka aza avela hilentika; vonjeo aho amin'izay mankahala ahy sy amin'ny rano lalina. » (Salamo 69:14)
« Aza avela hanafotra ahy ny rano mandriaka, na hitelina ahy ny lalina; ary aza avela hikatom-bava amiko ny lavaka fantsakana. » (Salamo 69:15)
« Valio aho, Jehovah ô, fa tsara ny famindram-ponao; todiho aho araka ny haben'ny fiantranao. » (Salamo 69:16)
« Ary aza manafina ny tavanao amin'ny mpanomponao; fa azom-pahoriana aho, koa faingàna hamaly ahy Hianao. » (Salamo 69:17)
« Hatony ny fanahiko, avoty izy; Eny, vonjeo aho noho ny ataon'ny fahavaloko. » (Salamo 69:18)
« Hianao no mahalala ny latsa mihatra amiko ary ny fahamenarako sy ny fahafaham-boninahitro; Eo anatrehanao ny mpandrafy ahy rehetra. » (Salamo 69:19)
« Ny latsa dia nanorotoro ny foko ka reraka indrindra aho; ary niandry antra aho, fa tsy nisy, sy mpanony fa tsy nahita. » (Salamo 69:20)
« Fa zava-mangidy no nomeny ho haniko; ary vinaingitra no natolony ahy hosotroina, raha nangetaheta aho. » (Salamo 69:21)
« Aoka ho fandrika ho azy ny latabany eo anoloany; eny, ho tonta ho an'ny tsy manana ahiahy. » (Salamo 69:22)
« Aoka ho jamba ny masony mba tsy hahita; ary ampangozohozoy mandrakariva ny valahany. » (Salamo 69:23)
« Aidino aminy ny fahatezeranao; ary aoka hahatratra azy ny firehetan'ny fahaviniranao. » (Salamo 69:24)
« Aoka ho foana ny tobiny; aza avela hisy hitoetra ao an-dainy. » (Salamo 69:25)
« Fa izay nasianao no nenjehiny; Ary ny fahararian'ny voatsindronao dia lazalazainy. » (Salamo 69:26)
« Aoka hiampy ny helony; ary aoka tsy hiditra amin'ny fahamarinanao izy. » (Salamo 69:27)
« Aoka hovonoina tsy ho eo amin'ny bokin'ny velona ny anarany, ary aoka tsy hosoratana eo amin'ny marina. » (Salamo 69:28)
« Fa izaho dia ory sy mahantra, Andriamanitra ô; aoka ny famonjenao no hanandratra ahy. » (Salamo 69:29)
« Hankalaza ny anaran'Andriamanitra amin'ny fihirana aho, ary hidera Azy amin'ny fisaorana. » (Salamo 69:30)
« Fa ho sitrak'i Jehovah Izany mihoatra noho ny vantotr'ombilahy, izay manan-tandroka sady mivaky kitro. » (Salamo 69:31)
« Hahita izany ny mpandefitra ka ho faly; aoka ho velona ny fonareo, ry mpitady an'Andriamanitra. » (Salamo 69:32)
« Fa mihaino ny malahelo Jehovah, ary ny olony mifatotra tsy mba hamavoiny. » (Salamo 69:33)
« Aoka hidera Azy ny lanitra sy ny tany, ny ranomasina sy izay rehetra mihetsika ao aminy. » (Salamo 69:34)
« Fa Andriamanitra hamonjy an'i Ziona sady hanangana ny tanànan'ny Joda; ary hitoetra ao ny olony ka ho tompony; » (Salamo 69:35)
« Dia handova azy ny taranaky ny mpanompony; ary hitoetra ao izay tia ny anarany. » (Salamo 69:36)
« [Fangatataham-pamonjena] Ho an'ny mpiventy hira. Nataon'i Davida. Ho fampahatsiarovana. Andriamanitra ô, faingàna hanafaka ahy; Jehovah ô, faingàna hamonjy ahy. » (Salamo 70:1)
« Aoka ho menatra sy hangaihay izay mitady ny aiko; aoka hiamboho sy ho afa-baraka izay faly amin'ny manjo ahy; » (Salamo 70:2)
« Aoka hiamboho noho ny fahamenarany izay manao hoe: Hià! sakoa izay! » (Salamo 70:3)
« Aoka hifaly sy ho ravoravo aminao izay rehetra mitady Anao; ary aoka izay tia ny famonjenao hanao mandrakariva hoe: hankalazaina anie Andriamanitra. » (Salamo 70:4)
« Fa izaho dia ory sy malahelo; faingàna hankaty amiko, Andriamanitra ô; Mpamonjy sy Mpanafaka ahy Hianao; aza ela, Jehovah ô. » (Salamo 70:5)
« [Vavaka ataon'izay mahatsiaro ny famindram-pon'Andriamanitra taminy hatry ny fony tanora] Hianao, Jehovah ô, no itokiako; aoka tsy ho menatra mandrakizay aho. » (Salamo 71:1)
« Vonjeo ny fahamarinanao aho, ka afaho; atongilano amiko ny sofinao, ka vonjeo aho. » (Salamo 71:2)
« Aoka ho vatolampy fonenana hohatoniko mandrakariva Hianao, Izay efa nandidy hamonjy ahy; fa harambatoko sy batery fiarovana ho ahy Hianao. » (Salamo 71:3)
« Andriamanitro ô, afaho amin'ny tanan'ny ratsy fanahy aho, dia amin'ny tanan'ny mpanao meloka sy ny lozabe. » (Salamo 71:4)
« Fa Hianao no fanantenako, Jehovah Tompo ô, ry tokiko hatry ny fony aho mbola tanora. » (Salamo 71:5)
« Hianao no nanankinana ahy hatrany am-bohoka; ianao namoaka* ahy avy tany an-kibon-dreniko; ianao no deraiko mandrakariva.[Na: no Mpiaro, na Mpanisy soa, ahy hatry, etc] » (Salamo 71:6)
« Tonga toa zava-mahagaga eo imason'ny maro aho; nefa Hianao no fiarovana mafy ho ahy. » (Salamo 71:7)
« Ny vavako ho feno ny fideràna Anao sy ny fankalazana Anao mandrakariva. » (Salamo 71:8)
« Aza manary ahy, rehefa antitra aho; ary aza mahafoy ahy, rehefa ketraka ny heriko. » (Salamo 71:9)
« Fa miresaka ahy ny fahavaloko; ary miara-mioko izay manotrika hahazo ny aiko. » (Salamo 71:10)
« Ka manao hoe: Andriamanitra efa nahafoy azy; enjeho izy, ka sambory, fa tsy misy hamonjy. » (Salamo 71:11)
« Andriamanitra ô, aza manalavitra ahy; Andriamanitro ô, faingana hamonjy ahy. » (Salamo 71:12)
« Aoka ho menatra sy ho levona ny mpanohitra ny fanahiko; aoka hitafy henatra sy fahafaham-baraka izay mitady hanisy ratsy ahy. » (Salamo 71:13)
« Fa izaho kosa dia hanantena mandrakariva, ary hitombo lalandava ny fideràko Anao. » (Salamo 71:14)
« Ny vavako hitory ny fahamarinanao sy ny famonjenao mandrakariva, fa tsy fantatro ny isany. » (Salamo 71:15)
« Ho entiko ny asa lehibe nataon'i Jehovah Tompo; hampahatsiaro ny fahamarinanao aho, dia ny Anao ihany. » (Salamo 71:16)
« Andriamanitra ô, Hianao efa nampianatra ahy hatry ny fony aho mbola tanora; ary mandraka ankehitriny dia nitory ny fahagaganao aho. » (Salamo 71:17)
« Koa mandra-pahantitro sy fotsy volo, dia aza mahafoy ahy, Andriamanitra ô, mandra-pilazako ny sandrinao amin'ny taranaka sy ny asanao lehibe amin'izay rehetra mbola ho avy. » (Salamo 71:18)
« Ary mihatra amin'izay avo indrindra ny fahamarinanao, Andriamanitra ô, Izay nanao zava-dehibe: Andriamanitra ô, iza no tahaka Anao? » (Salamo 71:19)
« Hianao Izay nampahita ahy* fahoriana be sady mafy no hamelona ahy* indray, ka hampiakatra ahy* indray hiala amin'ny fitoerana lalina amin'ny tany.[Na: anay] » (Salamo 71:20)
« Ampitomboy ny voninahitro, ary aoka hampionona ahy indray Hianao. » (Salamo 71:21)
« Izaho kosa hidera Anao amin'ny valiha, dia ny fahamarinanao, Andriamanitro; hankalaza Anao amin'ny lokanga aho, ry Iray Masin'ny Isiraely ô. » (Salamo 71:22)
« Hihoby ny molotro raha mankalaza Anao; ny fanahiko koa izay efa navotanao; » (Salamo 71:23)
« Ary ny lelako hitory ny fahamarinanao mandrakariva; fa efa menatra sy mangaihay izay mitady hanisy ratsy ahy. » (Salamo 71:24)
« [Ny handrosoan'ny fanjakan'ny mpanjaka voatendrin'Andriamanitra] Nataon'i Solomona. Andriamanitra ô, omeo ho an'ny mpanjaka ny fitsarànao,ary ho an'ny zanaky ny mpanjaka ny fahamarinanao. » (Salamo 72:1)
« Hitsara* ny olonao amin'ny fahamarinana izy. Ary ny malahelolonao amin'ny fahitsiana.[Na: Aoka, etc] » (Salamo 72:2)
« Ny tendrombohitra hahavokatra fiadanana ho an'ny olona, eny, ny havoana koa amin'ny fahamarinana. » (Salamo 72:3)
« Hitsara2 ny olona ory izy sy hamonjy ny zanaky ny mahantra ary hanorotoro ny mpampahory. » (Salamo 72:4)
« Hatahotra2 anao ny olona, raha mbola maharitra koa ny masoandro sy ny volana hatramin'ny taranaka fara mandimby. » (Salamo 72:5)
« Hidina2 tahaka ny ranonorana amin'ny saha voajinja izy, tahaka ny ranonorana mivatravatra amin'ny tany. » (Salamo 72:6)
« Ny2 marina hitrebona amin'ny androny, ary ho be ny fiadanana mandra-paha-tsy hisy volana intsony. » (Salamo 72:7)
« Ary hanjaka hatramin'ny ranomasina ka hatramin'ny ranomasina izy, ary hatramin'ny ony* ka hatramin'ny faran'ny tany.[Eofrata] » (Salamo 72:8)
« Ny mponina any an-efitra handohalika eo anatrehany; ary ny fahavalony hilelaka ny vovoka. » (Salamo 72:9)
« Ny mpanjakan'i Tarsisy sy ny nosy handoa hetra; ny mpanjakan'i Sheba sy Seba hanatitra fanomezana. » (Salamo 72:10)
« Ary ny mpanjaka rehetra hiankohoka eo anatrehany; ny firenena rehetra hanompo azy. » (Salamo 72:11)
« Fa hamonjy ny mahantra mitaraina izy sy ny ory tsy manan-kamonjy; » (Salamo 72:12)
« Hiantra ny reraka sy ny malahelo izy ary hamonjy ny fanahin'ny malahelo. » (Salamo 72:13)
« Hanavotra ny fanahiny amin'ny fampahoriana sy ny fanaovana an-keriny izy; ary ho zava-dehibe eo imasony ny ràny. » (Salamo 72:14)
« Dia ho velona ireny ka hanome azy* volamena avy any Sheba, ary hanao fifonana ho azy mandrakariva, izy, ary isan'andro no hisaorany azy.[Na: Dia ho velona Izy ka homena] » (Salamo 72:15)
« Hahavoka-bary betsaka ny tany na dia any an-tampon'ny tendrombohitra aza; hirondrona tahaka ny any Libanona ny fahavokarany; ary ny ao an-tanàna hidokadoka tahaka ny ahitra amin'ny tany. » (Salamo 72:16)
« Ho mandrakizay ny anarany; raha mbola maharitra koa ny masoandro, dia hanorobona ny anarany; ary izy ho fitahiana ny olona; ny firenena rehetra hanao azy ho sambatra*.[Izaho Gen.xxii. 18] » (Salamo 72:17)
« Isaorana anie Jehovah Andriamanitra, Andriamanitry ny Isiraely; Izy irery ihany no manao fahagagana; » (Salamo 72:18)
« Ary isaorana mandrakizay anie ny anarany malaza; ary aoka ny tany rehetra ho henika ny voninahiny. Amena dia Amena. » (Salamo 72:19)
« Tapitra ny fivavak'i Davida, zanak'i Jese. » (Salamo 72:20)
« [BOKY FAHATELO][Ny amin'ny tsy hahaketraka ny olon'Andriamanitra, raha mahita ny ratsy fanahy ambinina] Salamo nataon'i Asafa. Andriamanitra mahasoa ny Isiraely tokoa, dia ny madio fo. » (Salamo 73:1)
« Fa izaho, dia saiky nibolasitra ny tongotro; saiky solafaka ny diako, » (Salamo 73:2)
« Satria nialona ny mpirehareha aho, raha nahita ny fiadanan'ny ratsy fanahy. » (Salamo 73:3)
« Fa tsy misy fanaintainana amin'ny fahafatesany, ary fatratra ny heriny. » (Salamo 73:4)
« Tsy mba misy manavesatra azy, tahaka ny olona sasany, ary tsy mba azom-pahoriana tahaka ny olon-kafa izy. » (Salamo 73:5)
« Dia izany no iambozonany rehareha toy ny rojo, sy itafiany fahalozàna tahaka ny lamba. » (Salamo 73:6)
« Bongon-tavy ny masony; miloatra ny hevitry ny fony. » (Salamo 73:7)
« Manazimbazimba izy ka miresaka fampahoriana an-dolom-po; avo vava izy. » (Salamo 73:8)
« Manao vava manakatra ny lanitra izy, ary ny lelany mandeha mitety ny tany. » (Salamo 73:9)
« Izany no itodihan'ny olony hankany aminy; ary rano be no gohin'ireny; » (Salamo 73:10)
« Ka hoy izy: Hataon'Andriamanitra ahoana no fahalala? ary manam-pahalalana va ny Avo Indrindra? » (Salamo 73:11)
« Indro, ireny dia olona ratsy fanahy; miadana mandrakariva izy ka mitombo harena. » (Salamo 73:12)
« Foana mihitsy ny nanadiovako ny foko sy ny nanasàko ny tanako tamin'ny fahamarinana. » (Salamo 73:13)
« Azom-pahoriana mandritra ny andro aho, ary faizana isa-maraina. » (Salamo 73:14)
« Raha tahìny aho nanao hoe: Hiteny izany aho, dia ho namitaka ireo zanakao. » (Salamo 73:15)
« Dia nieritreritra ta-hahalala izany zavatra izany aho, kanjo sarotra teo imasoko izany. » (Salamo 73:16)
« Mandra-piditro tao amin'ny fitoera-masin'Andriamanitra ka nihevitra izay ho farany. » (Salamo 73:17)
« Eo amin'izay mahasolafaka tokoa no ametrahanao azy, ary aripakao ho ringana izy. » (Salamo 73:18)
« Hià! rava indray mipi-maso izy! levona izy, matin-java-mahatahotra izy! » (Salamo 73:19)
« Tahaka ny anaovan'ny olona ny nofiny ho tsinontsinona, dia tahaka izany, Tompo ô, no anaovanao ny endrik'ireny ho tsinontsinona, raha mifoha Hianao. » (Salamo 73:20)
« Raha lotika ny foko, ka voatsindrona ny voako, » (Salamo 73:21)
« Dia ketrina aho ka tsy nahalala; eny, biby* teo anatrehanao aho.[Na: hipopotamosy] » (Salamo 73:22)
« Nefa izaho dia eo aminao ihany mandrakariva, mihazona ny tanako ankavanana Hianao. » (Salamo 73:23)
« Ny saina omenao no hitondranao ahy, ary rehefa afaka izany, dia horaisinao ho amin'ny voninahitra aho. » (Salamo 73:24)
« Iza no ahy any an-danitra? ary tsy misy ety ambonin'ny tany iriko tahaka Anao. » (Salamo 73:25)
« Na dia levona aza ny nofoko sy ny foko, dia mbola vatolampin'ny foko sy anjarako mandrakizay Andriamanitra. » (Salamo 73:26)
« Fa, indro, very izay lavitra Anao; aringanao izay rehetra mijangajanga mahafoy Anao. » (Salamo 73:27)
« Fa, izaho, dia ny ho akaikin'Andriamanitra no mahatsara ahy; Hianao, Jehovah Tompo ô, no nataoko aroko, mba hilaza ny asanao rehetra aho. » (Salamo 73:28)
« [Fitarainana tamin'Andriamanitra, satria mafy ny fanenjehana, sady nosimbàna ny tempoly] Maskila nataon'i Asafa. Andriamanitra ô, nahoana no nanary anay mandrakizay Hianao, sady manetroka amin'ny ondry fiandrinao ny fahatezeranao? » (Salamo 74:1)
« Tsarovy ny fiangonanao izay efa azonao fahiny, ilay navotanao ho firenena lovanao, dia ny tendrom-bohitra Ziona izay nonenanao. » (Salamo 74:2)
« Aingao ny tongotrao, ka miakara ho amin'ny voarava mandrakizay; ny zavatra rehetra tao amin'ny fitoerana masina dia simban'ny fahavalo avokoa. » (Salamo 74:3)
« Nierona tao anatin'ny fiangonanao ny mpandrafy anao; nanangana ny sainany ho famantarana izy. » (Salamo 74:4)
« Ny fijery azy dia tahaka ny olona manainga famaky hijinja ny ala mikitroka; » (Salamo 74:5)
« Ary amin'izao ny rafitra misoratra rehetra ao dia asiany ny famaky sy ny kanonta. » (Salamo 74:6)
« Efa nandoro ny fitoeranao masina tamin'ny afo izy; nolotoiny sy nazerany tamin'ny tany* ny fonenan'ny anaranao.[Heb: Nolotoiny hatramin'ny tany] » (Salamo 74:7)
« Hoy izy tam-pony: aoka hampahorintsika avokoa izy. Efa nandoro ny tranon'Andriamanitra eran'ny tany rehetra izy. » (Salamo 74:8)
« Tsy hitanay ny famantaranay tsy misy mpaminany intsony ary tsy misy aminay mahalala izay mbola haharetan'izao. » (Salamo 74:9)
« Mandra-pahoviana, Andriamanitra ô, no hanaratsian'ny mpandrafy? Hanamavo ny anaranao mandrakizay va ny fahavalo? » (Salamo 74:10)
« Nahoana no mampihemotra ny tananao, dia ny tananao ankavanana, Hianao? mampialà azy amin'ny tratranao, ka mandringàna. » (Salamo 74:11)
« Fa Andriamanitra no Mpanjakako hatrizay hatrizay; manao famonjena eny amin'ny tany Izy. » (Salamo 74:12)
« Nampisaraka ny ranomasina tamin'ny herinao Hianao; efa namakivaky ny lohan'ny dragona tao anaty rano Hianao. » (Salamo 74:13)
« Hianao nanorotoro ny lohan'ny mamba ka nanome azy hohanin'izay firenena any an-efitra. » (Salamo 74:14)
« Hianao namaky ny vatolampy hamoaka loharano sy ony; Hianao nahatankina ny ony tsy mety ritra. » (Salamo 74:15)
« Anao ny andro, Anao koa ny alina; Hianao namboatra ny fanazavana, indrindra fa ny masoandro. » (Salamo 74:16)
« Hianao nametra ny faritry ny tany rehetra; ny fahavaratra sy ny ririnina, dia Hianao no nanao azy. » (Salamo 74:17)
« Tsarovy izao: Manaratsy an'i Jehovah ny fahavalo, ary ny olona adala manamavo ny anaranao. » (Salamo 74:18)
« Aza manolotra ny ain'ny voromailalanao ho an'ny bibi-dia; ary aza manadino mandrakizay ny ain'ny olo-mahantranao. » (Salamo 74:19)
« Hevero ny fanekena; fa feno fonenan'ny fandozana ny fitoera-maizina amin'ny tany. » (Salamo 74:20)
« Aoka tsy hiverina amin-kenatra ny mahantra; aoka ny ory sy ny malahelo hidera ny anaranao. » (Salamo 74:21)
« Mitsangàna, Andriamanitra ô, efao ny adinao; tsarovy ny fanaratsian'ny adala Anao isan'andro. » (Salamo 74:22)
« Aza manadino ny feon'ny rafinao, dia ny fitabataban'ny mpanohitra Anao, izay miakatra mandrakariva. » (Salamo 74:23)
« [Ny fahakaikin'ny Mpitsara, sy ny kapoaky ny fahatezerany] Ho an'ny mpiventy hira. Al-tasheth. Salamo nataon'i Asafa. Tonon-kira. Hisaoranay Hianao, Andriamanitra ô; eny, hisaoranay Hianao; fa akaiky ny anaranao; mitory ny fahagagana ataonao ny olona. » (Salamo 75:1)
« Fa ho avy tokoa amin'ny fotoana Aho; eny, Izaho no hitsara marina. » (Salamo 75:2)
« Mihorohoro ny tany sy ny mponina rehetra eo aminy, nefa Izaho no nanorina ny andriny. » (Salamo 75:3)
« Hoy izaho tamin'ny mpirehareha: aza mirehareha*, ary tamin'ny ratsy fanahy: aza manandra-tandroka;[Na: Hoy izaho tamin'ny adala: Aza manao adala] » (Salamo 75:4)
« Aza manandratra ny tandrokareo ho avo; ary aza miteny sahisahy amin'ny fahamafian-katoka. » (Salamo 75:5)
« Fa tsy avy any atsinanana, na avy any andrefana, na avy any atsimo, ny fisandratana*.[Na: Na avy amin'ny efitra ny tendrombohitra no ihavian'ny fitsarana] » (Salamo 75:6)
« Fa Andriamanitra no Mpitsara; mampietry ny anankiray Izy ary manandratra ny anankiray kosa. » (Salamo 75:7)
« Fa misy kapoaka eo an-tànan'i Jehovah, feno divay mandroatra* miharoharo zavatra iny, ka ampisotroany; eny, ny ratsy fanahy rehetra amin'ny tany dia hitroka ny faikany.[Na: mena] » (Salamo 75:8)
« Fa izaho hanambara izany mandrakizay, ka hankalaza an'Andriamanitr'i Jakoba. » (Salamo 75:9)
« Ary ny tandroky ny ratsy fanahy rehetra hotapahiko; fa ny tandroky ny marina kosa no hasandratra. » (Salamo 75:10)
« [Fiderana an'Andriamanitra noho ny nisehoan'ny fitsarany marina] Ho an'ny mpiventy hira. Hampiarahina amin'ny valiha. Salamo nataon'i Asafa. Tonon-kira. Andriamanitra dia fantatra eo amin'ny Joda; malaza eo amin'ny Isiraely ny anarany; » (Salamo 76:1)
« Naoriny ao Salema ny tranolainy, ary any Ziona ny fonenany. » (Salamo 76:2)
« Teo no nanapatapahany ny zana-tsipìka manelatra, sy ny ampinga sy ny sabatra ary ny fiadiana. » (Salamo 76:3)
« Mamirapiratra Hianao sady be voninahitra miseho avy any amin*'ny tendrombohitra fitohàna.[Na: noho] » (Salamo 76:4)
« Voababo ny mahery fo; renoky ny torimasony izy; ary samy ankona tsy nahahetsika* ny tànany avokoa ny olo-mahery rehetra.[Heb. nahita] » (Salamo 76:5)
« Noho ny teny mafy nataonao, ry Andriamanitr'i Jakoba, dia sondrian-tory ny kalesy sy ny soavaly. » (Salamo 76:6)
« Hianao no mahatahotra; ka iza no mahajanona eo anatrehanao, rehefa miseho ny fahatezeranao? » (Salamo 76:7)
« Avy tany an-danitra no nampandrenesanao fitsaràna. Raiki-tahotra ny tany ka sina, » (Salamo 76:8)
« Raha nitsangana hitsara Andriamanitra mba hamonjy ny mpandefitra rehetra ambonin'ny tany. » (Salamo 76:9)
« Fa ny fahatezeran'ny olona hidera Anao tokoa; ny fahatezerana sisa dia isikinanao. » (Salamo 76:10)
« Mivoadia, ka efao ny voadinareo amin'i Jehovah Andriamanitrareo; aoka izay rehetra manodidina Azy hitondra fanatitra ho an'Izay mahatahotra. » (Salamo 76:11)
« Manapaka ny reharehan'ny lehibe Izy sady tahotry ny mpanjakan'ny tany. » (Salamo 76:12)
« [Fahatsiarovana ny amin'ny taon-dasa ho enti-mampionona ny fo, raha mila ho reraka] Ho an'ny mpiventy hira. Al-jedotona. Salamo nataon'i Asafa. Ny feoko dia mankany amin'Andriamanitra, ka mitaraina aho; eny, ny feoko mankany amin'Andriamanitra, ka mihaino ahy Izy. » (Salamo 77:1)
« Tamin'ny andro fahoriako no nitadiavako ny Tompo; ny tanako nasandratra nony alina ka tsy vizana; ny fanahiko tsy nety nampiononina. » (Salamo 77:2)
« Ta-hahatsiaro an'Andriamanitra aho, ka dia nisento; te-hieritreritra aho, ka dia reraka ny fanahiko. » (Salamo 77:3)
« Mampiari-tory ny masoko Hianao; mitebiteby aho ka tsy mahateny. » (Salamo 77:4)
« Nihevitra ny andro fahiny aho, dia ny taon-dasa ela. » (Salamo 77:5)
« Ta-hahatsiaro ny nitendreko valiha tamin'ny alina aho; te-hidinidinika amin'ny foko aho, ary ny fanahiko nanontany mafy hoe: » (Salamo 77:6)
« Hanary mandrakizay va ny Tompo? Tsy hankasitraka intsony va Izy? » (Salamo 77:7)
« Efa nitsahatra mandrakizay va ny famindram-pony? Efa tapitra mandrakizay va ny teniny? » (Salamo 77:8)
« Efa nanadino hamindra fo va Andriamanitra? Efa nohidiany an-katezerana va ny fiantràny? » (Salamo 77:9)
« Ary hoy izaho: Izao no mahararirary ny foko, dia ny niovan*'ny tanana ankavanan'ny Avo Indrindra.[Na: Nefa tsarovako ny taon'] » (Salamo 77:10)
« Hampahatsiaro ny asan'i Jehovah aho, fa ta-hahatsiaro ny fahagagana nataonao fony taloha; » (Salamo 77:11)
« Eny hisaina ny asanao rehetra aho, ary hihevitra ny nataonao. » (Salamo 77:12)
« Andriamanitra ô, amin'ny fitoerana masina* ny lalanao; iza no andriamani-dehibe tahaka an'Andriamanitra? [Na: amin'ny fahamasinana] » (Salamo 77:13)
« Hianao no Andriamanitra Izay manao fahagagana; efa nampahalala ny herinao teny amin'ny firenena Hianao. » (Salamo 77:14)
« Navotan'ny sandrinao ny olonao, dia ny taranak'i Jakoba sy Josefa. » (Salamo 77:15)
« Ny rano be nahita Anao, Andriamanitra ô, ny rano be nahita Anao ka toran-kovitra; eny, nanonjanonja ny lalina. » (Salamo 77:16)
« Nandatsaka ranonorana ny rahona; nikotrokotroka ny lanitra; nifanaretsaka koa ny zana-tsipìkanao. » (Salamo 77:17)
« Ny fikotrokotroky ny kotrokorana dia teo amin'ny tadio*; nahazava izao rehetra izao ny helatra; nihovotrovotra sy nihorohoro ny tany.[Na: dia nikodiadia] » (Salamo 77:18)
« Tany amin'ny ranomasina ny lalanao, ary ny nalehanao dia tany amin'ny rano mandriaka, ka tsy fantatra ny dian-tongotrao. » (Salamo 77:19)
« Ny tanan'i Mosesy sy Arona no nitondranao ny olonao toy ny ondry. » (Salamo 77:20)
« [Famaranana nalaina tamin'ny tantaran'ny Isiraely hatramin'i Mosesy ka hatramin'i Davida] Maskila nataon'i Asafa. Henoy ny lalàko, ry oloko; atongilano ny sofinareo amin'ny tenin'ny vavako. » (Salamo 78:1)
« Hiloa-bava hilaza fanoharana aho; hanonona teny saro-pantarina fony taloha aho. » (Salamo 78:2)
« Izay efa rentsika sy fantatsika,ary nambaran'ny razantsika tamintsika, » (Salamo 78:3)
« Dia tsy mba hafenintsika amin'ny zanany; fa hambarantsika amin'ny taranaka ho avy ny fiderana an'i Jehovah sy ny heriny ary ny fahagagana izay efa nataony. » (Salamo 78:4)
« Fa nanorina teni-vavolombelona teo amin'i Jakoba Izy, ary teo amin'Isiraely no nametrahany lalàna, izay nandidiany ny razantsika, hampahafantariny ny zanany; » (Salamo 78:5)
« Mba hahafantatra izany ny taranaka ho avy - dia ny zaza mbola hateraka - ka hitsangana hitory izany amin'ny zanany kosa, » (Salamo 78:6)
« Mba hametraka ny fanantenany amin'Andriamanitra, ka tsy hanadino ny asany, fa hitandrina ny didiny; » (Salamo 78:7)
« Mba tsy ho tahaka ny razany, izay taranaka maditra sy miodina, izy, dia taranaka izay tsy nampiomana ny fony, sady tsy marina tamin'Andriamanitra ny fanahiny. » (Salamo 78:8)
« Ny zanak'i Efraima, izay nitondra tsipìka hitifirany, dia niamboho tamin'ny andro fiadiana. » (Salamo 78:9)
« Tsy nitandrina ny fanekena amin'Andriamanitra izy, ary tsy nety nandeha araka ny lalàny; » (Salamo 78:10)
« Nanadino ny asany izy sy ny fahagagana izay nampahitàny azy. » (Salamo 78:11)
« Teo anatrehan'ny razany no nanaovany fahagagana tany amin'ny tany Egypta, dia tany amin'ny tany lemak'i Zoana. » (Salamo 78:12)
« Nampisaraka ny ranomasina Izy ka nitondra azy nita, dia nampijanona ny rano ho toy ny antontan-javatra. » (Salamo 78:13)
« Ary ny rahona no nitondrany azy raha antoandro, sy afo mahazava nony alina. » (Salamo 78:14)
« Namaky vatolampy tany an-efitra Izy, ka nampisotro azy nanaram-po tahaka ny amin'ny rano lalina. » (Salamo 78:15)
« Ary nampivoaka rano mandriaka avy tamin'ny harambato Izy ka nampirotsaka rano ho tahaka ny ony. » (Salamo 78:16)
« Kanjo mbola nandroso nanota taminy ihany izy ireo, ka nampahatezitra ny Avo Indrindra tany an-efitra. » (Salamo 78:17)
« Dia naka fanahy an'Andriamanitra tam-pony izy, tamin'ny nilàny hanina araka ny nahaliana azy. » (Salamo 78:18)
« Dia niteny nanohitra an'Andriamanitra izy ka nanao hoe: mahavelatra latabatra aty an-efitra va Andriamanitra? » (Salamo 78:19)
« Indro, namely ny vatolampy Izy, dia nigororoana ny rano ka nandriaka; mahay manome mofo koa va Izy? Mahatonga hena ho an'ny olony va Izy? » (Salamo 78:20)
« Koa nony ren'i Jehovah izany, dia tezitra Izy; ary nisy afo nirehitra tamin'i Jakoba, sady nisy fahatezerana namely ny Isiraely, » (Salamo 78:21)
« Satria tsy nino an'Andriamanitra izy ireo ka tsy natoky ny famonjeny. » (Salamo 78:22)
« Kanefa nandidy ny rahona tany ambony Izy, ary ny varavaran'ny lanitra no novohàny, » (Salamo 78:23)
« Dia nandatsaka mana teny aminy hohaniny Izy, ary varin'ny lanitra no nomeny azy. » (Salamo 78:24)
« Ny fihinan'ny mahery no nohanin'ny olona; nanaterany hanina hahavoky azy izy. » (Salamo 78:25)
« Nampandeha ny rivotra avy any atsinanana teny amin'ny lanitra Izy ary ny heriny no nitondrany ny rivotra avy any atsimo. » (Salamo 78:26)
« Dia nampilatsahany hena betsaka hoatra ny vovoka izy sy voro-manidina hoatra ny fasiky ny ranomasina, » (Salamo 78:27)
« Ka nalatsany teny afovoan'ny tobiny, manodidina ny fitoerany. » (Salamo 78:28)
« Dia nihinana izy ireo ka voky tsara, ary izay nilainy dia nomeny azy. » (Salamo 78:29)
« Nefa tsy niala tamin'ny filàny izy, ary mbola teo am-bavany ihany ny haniny; » (Salamo 78:30)
« Dia nirehitra taminy ny fahatezeran'Andriamanitra, ka nahafatesany ny tremalahy teo aminy, ary naripany ny zatovolahin'ny Isiraely. » (Salamo 78:31)
« Fa na dia izany rehetra izany aza, dia mbola nanota ihany izy ireo ka tsy nino ny fahagagana nataony. » (Salamo 78:32)
« Dia nampahalevona ny androny toy ny fofonaina Izy, ary ny taonany tamin'ny fampitahorana. » (Salamo 78:33)
« Raha novonoiny izy ireo, dia nitady hahalala an'Andriamanitra izy, ary niverina nikatsaka Azy. » (Salamo 78:34)
« Dia nahatsiaro izy fa Andriamanitra no Vatolampiny, ary Andriamanitra Avo Indrindra no Mpanavotra azy. » (Salamo 78:35)
« Kanefa nanao vava malefaka taminy ireo, ary ny lelany no nandaingàny taminy. » (Salamo 78:36)
« Ary ny fony tsy niorina taminy; eny tsy nitana ny fanekeny izy. » (Salamo 78:37)
« Nefa Andriamanitra kosa be famindram-po, dia mamela heloka ka tsy mandringana; eny nahatsindry fo tokoa Izy, ka tsy nofohaziny avokoa ny fahavinirany, » (Salamo 78:38)
« Fa nahatsiaro Izy fa nofo ihany ireo, dia rivotra izay mandalo ka tsy miverina intsony. » (Salamo 78:39)
« Impiry akory izy ireo no efa niodina taminy tany an-efitra, ka nampalahelo Azy tany amin'ny tany foana! » (Salamo 78:40)
« Naka fanahy an'Andriamanitra mandrakariva izy, ka nampalahelo ny Iray Masin'ny Isiraely. » (Salamo 78:41)
« Tsy mba nahatsiaro ny tànany izy, dia ny andro izay nanavotany azy tamin'ny fahavalo, » (Salamo 78:42)
« Izay nanaovany famantarana tany Egypta, sy fahagagana tany an-tany lemak'i Zoana: » (Salamo 78:43)
« Nampody ny oniny ho rà Izy, ary ny reniranony tsy azony nisotroana. » (Salamo 78:44)
« Nandefa lalitra betsaka* hamely azy Izy, ka nandany azy ireny, ary sahona, ka nanimba azy ireny.[Na: fihitra, na kalalao] » (Salamo 78:45)
« Dia nanome ny vokatry ny taniny ho an'ny sompanga Izy, ary ny sasany ho an'ny valala. » (Salamo 78:46)
« Namono ny voalobony tamin'ny havandra Izy, ary ny aviaviny tamin'ny havandra vaventy. » (Salamo 78:47)
« Dia nanolotra ny biby fiompiny ho an'ny havandra Izy, ary ny omby aman'ondriny ho an'ny varatra. » (Salamo 78:48)
« Nandatsaka ny fahatezerany mirehitra taminy Izy: eny, fahavinirana sy fahatezerana ary fampahoriana, dia anjely andiany mitondra loza. » (Salamo 78:49)
« Namboatra lalana ho an'ny fahatezerany Izy, ary tsy niaro ny fanahin'ireo tamin'ny fahafatesana, fa nanolotra ny ainy ho lanin'ny areti-mandringana; » (Salamo 78:50)
« Ary namely ny lahimatoa rehetra tany Egypta Izy, dia ny voalohan'ainy tany an-dain'i Hama; » (Salamo 78:51)
« Fa namindra toerana ny olony toy ny ondry Izy, ary nitondra azy tany an-efitra toy ny ondry andiany. » (Salamo 78:52)
« Nentiny soa aman-tsara izy ireo ka tsy mba natahotra; fa ny fahavalony kosa voasaron'ny ranomasina. » (Salamo 78:53)
« Ary nitondra azy ho any amin'ny tany misy ny fitoerany masina Izy, dia ny tendrombohitra izay azon'ny tànany ankavanana. » (Salamo 78:54)
« Ary nandroaka ny jentilisa teo anoloany Izy, ka nanome ny tanin'ireny ho lova nozaraina tamin'ny famolaina, dia nampitoetra ny firenen'Isiraely tao an-dainy. » (Salamo 78:55)
« Nefa naka fanahy an'Andriamanitra Avo Indrindra izy ka niodina taminy, ary ny teni-vavolombelony tsy notandremany. » (Salamo 78:56)
« Ary nihemotra izy ka nivadika tahaka ny razany. Dia nania tahaka ny tsipìka manjiona. » (Salamo 78:57)
« Ary nampahatezitra Azy tamin'ny fitoerana avony izy, sady nahasaro-piaro Azy tamin'ny sarin-javatra voasokitra. » (Salamo 78:58)
« Ary nandre izany Andriamanitra, dia tezitra Izy ka nolaviny mihitsy ny Isiraely, » (Salamo 78:59)
« Sady nahafoy ny tabernakeliny tao Silo Izy, dia ny lay izay naoriny teo amin'ny olona; » (Salamo 78:60)
« Dia natolony ho babo ny heriny ary ny voninahiny ho eo an-tànan'ny fahavalo. » (Salamo 78:61)
« Dia nanolotra ny olony ho an'ny sabatra Izy; ary tezitra Indrindra tamin'ny lovany Izy. » (Salamo 78:62)
« Ny zatovolahiny dia lanin'ny afo; ary ny zatovovaviny tsy mba nanaovana hiram-panambadiana. » (Salamo 78:63)
« Ny mpisorony lavon-tsabatra, nefa ny mpitondratenan'ireo tsy nisaona. » (Salamo 78:64)
« Dia nifoha ny Tompo tahaka ny anankiray avy natory, tahaka ny lehilahy mahery izay miantsoantso azon'ny divay. » (Salamo 78:65)
« Dia namely ny fahavalony hiamboho Izy ka nahafa-baraka azy mandrakizay. » (Salamo 78:66)
« Dia nanary ny lain'i Josefa Izy, ary ny firenen'i Efraima tsy nofidiny. » (Salamo 78:67)
« Fa nifidy ny firenen'i Joda kosa Izy, dia ny tendrombohitra Ziona izay tiany. » (Salamo 78:68)
« Dia nanao ny fitoerany masina ho tahaka ny havoana Izy, tahaka ny tany izay naoriny ho mandrakizay. » (Salamo 78:69)
« Dia nifidy an'i Davida mpanompony ka naka azy avy tany am-balan'ondry; » (Salamo 78:70)
« Tany amin'ny fiandrasany ny ondry ampianahana no nakàny azy, mba hiandry an'i Jakoba olony sy Isiraely lovany; » (Salamo 78:71)
« Dia niandry ireo araka ny hitsin'ny fony izy, ka nitondra azy araka ny fahaizan'ny tànany. » (Salamo 78:72)
« [Fifonana noho ny faharavana nataon'ny fahavalo] Salamo nataon'i Asafa. Andriamanitra ô, tonga eto amin'ny lovanao ny jentilisa, ka nandoto ny tempolinao masina sady nanao an'i Jerosalema ho korontam-bato. » (Salamo 79:1)
« Ny fatin'ny mpanomponao nomeny hohanin'ny voro-manidina, ny nofon'ny olonao masina ho an'ny bibidia; » (Salamo 79:2)
« Ny ràny naidiny manodidina an'i Jerosalema tahaka ny rano, ary tsy nisy handevina. » (Salamo 79:3)
« Tonga fandatsan'ny namanay izahay, sady faneso sy fanakoran'izay manodidina anay. » (Salamo 79:4)
« Mandra-pahoviana, Jehovah ô, no hanontolo fo Hianao, ka hirehitra tahaka ny afo ny fahasaro-piaoronao? » (Salamo 79:5)
« Aidino amin'ny jentilisa izay tsy mahalala Anao ny fahatezeranao, sy amin'ny fanjakana izay tsy miantso ny anaranao; » (Salamo 79:6)
« Fa efa nandany an'i Jakoba izy ireo sady nandrava ny fonenany. » (Salamo 79:7)
« Aza tsarovana aminay ny heloky ny razanay; aoka ho avy faingana hitsena anay ny fiantrànao, fa reraka indrindra izahay. » (Salamo 79:8)
« Vonjeo izahay, ry Andriamanitry ny famonjena anay ô, noho ny voninahitry ny anaranao; ary afaho izahay, ka mamelà ny helokay, noho ny anaranao. » (Salamo 79:9)
« Nahoana ny jentilisa no hanao hoe: aiza izay Andriamaniny? aoka ho fantatra amin'ny jentilisa eo imasonay ny famaliana ny ran'ny mpanomponao izay nalatsaka. » (Salamo 79:10)
« Aoka ho tonga eo anatrehanao ny fisentoan'ny mpifatotra; araka ny halehiben'ny sandrinao dia arovy tsy ho faty ny zanaky ny fahafatesana. » (Salamo 79:11)
« Ary valio impito heny ho ao an-tratran'ny mifanila fonenana aminay ny fanaratsiana izay nanaratsiany Anao, Tompo ô. » (Salamo 79:12)
« Fa izahay, olonao sy ondry fiandrinao, dia hisaotra Anao mandrakizay; hatramin'ny taranaka fara mandimby no hilazanay ny fideràna Anao. » (Salamo 79:13)
« [Fivavahana ho an'ny Isiraely, voalobok'i Jehovah] Ho an'ny mpiventy hira. Al-shoshanim-edoth. Salamo nataon'i Asafa. Ry Mpiandry ny Isiraely ô, mihainoa, Hianao Izay mitondra an'i Josefa toy ny ondry; Hianao, Izay mipetraka amin'ny kerobima, mamirapiratra. » (Salamo 80:1)
« Fohazy ny herinao eo anoloan'i Efraima sy Benjamina ary Manase, ka avia hamonjy anay. » (Salamo 80:2)
« Andriamanitra ô, ampodio izahay, ka ampamirapirato ny Tavanao, ary aoka hovonjena izahay. » (Salamo 80:3)
« Jehovah, Andriamanitry ny maro ô, mandra-pahoviana no hanetroka amin'ny fivavaky ny olonao* ny fahatezeranao?[Na: na dia mivavaka aza ny olonao] » (Salamo 80:4)
« Mampihinana azy mofo len-dranomaso Hianao, ary mampisotro azy ranomaso tovozina. » (Salamo 80:5)
« Ataonao ho fifandirana amin'ny mifanila fonenana aminay izahay; ary ny fahavalonay mifaly handatsa. » (Salamo 80:6)
« Andriamanitry ny maro ô, ampodio izahay, ka ampamirapirato ny tavanao, ary aoka hovonjena izahay. » (Salamo 80:7)
« Nisy voaloboka nafindranao avy tany Egypta; nandroaka ny jentilisa Hianao ka namboly azy kosa. » (Salamo 80:8)
« Nitevy teo alohany Hianao, dia namaka lalina izy ka nameno ny tany. » (Salamo 80:9)
« Nanaloka ny tendrombohitra ny alokalony, ary ny sampany nanaloka ny sedera andrian-kazo*.[Heb: sederan'Andriamanitra] » (Salamo 80:10)
« Nampisandrahaka ny rantsany hatramin'ny ranomasina izy, ary ny sakeliny hatramin'ny Ony*.[Eofrata] » (Salamo 80:11)
« Nahoana no noravànao ny fefiny ka anotazan'izay rehetra mandalo eny an-dalana izy? » (Salamo 80:12)
« Ny lambo avy any an'ala mitrongy azy; ary izay bibi-dia any an-tsaha mandàny azy. » (Salamo 80:13)
« Ry Andriamanitry ny maro ô, miverena, ka tsilovy any an-danitra, ary jereo, ka vangio ity voaloboka ity. » (Salamo 80:14)
« Arovy* izay nambolen'ny tananao ankavanana sy ny zanaka izay nampaherezinao ho Anao.[Na: Dia] » (Salamo 80:15)
« Voadotry ny afo izy sady voakapa; fongotry ny fananaran'ny tavanao izy. » (Salamo 80:16)
« Aoka ny tananao ho amin'ny lehilahin'ny tananao ankavanana, dia amin'ny zanak'olombelona izay nampaherezinao ho Anao. » (Salamo 80:17)
« Dia tsy hihemotra hiala aminao izahay; velomy izahay, dia hiantso ny anaranao. » (Salamo 80:18)
« Ry Jehovah, Andriamanitry ny maro ô, ampodio izahay; ampamirapirato ny tavanao, ary aoka hovonjena Izahay. » (Salamo 80:19)
« [Fiantsoana ny Isiraelita hifaly amin'Andriamanitra noho ny nitondràny azy nivoaka avy tany Egypta] Ho an'ny mpiventy hira. Al-gitith. Nataon'i Asafa. Mihobia ho an'Andriamanitra herintsika; manaova feo fifaliana ho an'Andriamanitr'i Jakoba. » (Salamo 81:1)
« Asandrato ny hira, ka velezo ny ampongatapaka, ary tendreo ny lokanga mahafinaritra mbamin'ny valiha. » (Salamo 81:2)
« Tsofy ny anjomara amin'ny volana; eny, amin'ny feno-volana, dia amin'ny andro firavoravoantsika. » (Salamo 81:3)
« Fa lalàna ho an'ny Isiraely izany, ary fitsipik'Andriamanitr'i Jakoba. » (Salamo 81:4)
« Notendreny ho vavolombelona eo amin'i Josefa izany, raha nandeha namely ny tany Egypta Izy; nandre teny tsy fantatro aho. » (Salamo 81:5)
« Nampiala ny sorony tamin'ny entana Aho; nitsahatra tsy nitondra sobiky ny tànany. » (Salamo 81:6)
« Fony azom-pahoriana ianao, dia niantso Ahy, ka namonjy anao Aho; namaly anao tao amin'ny fiafenan'ny kotrokorana Aho, ary nizaha toetra anao tao amin'ny ranon'i Meriba. » (Salamo 81:7)
« Mihainoa, ry oloko, dia hambarako aminao; enga anie hihaino Ahy ianao, ry Isiraely. » (Salamo 81:8)
« Aza asiana andriamani-kafa eo aminao; ary aza mivavaka amin'ny andriamanitry ny firenena hafa. » (Salamo 81:9)
« Izaho no Jehovah Andriamanitrao, Izay nitondra anao niakatra avy tany amin'ny tany Egypta; atanatanao ny vavanao, dia hofenoiko. » (Salamo 81:10)
« Fa tsy nihaino ny feoko ny oloko; ary ny Isiraely tsy nankato Ahy; » (Salamo 81:11)
« Ka dia navelako hanaraka ny ditry ny fony Izy, handehanany manaraka ny fisainan'ny tenany. » (Salamo 81:12)
« Enga anie ka hihaino Ahy ny oloko, dia handeha amin'ny lalako ny Isiraely; » (Salamo 81:13)
« Vetivety dia hampietry ny fahavalony Aho, ka hamerina ny tanako hamely ny rafiny; » (Salamo 81:14)
« Izay mankahala an'i Jehovah dia hikoy aminy, ka dia haharitra mandrakizay ny andron'ny oloko; » (Salamo 81:15)
« Ary hampihinana azy vary tsara indrindra Izy; eny, tantely avy amin'ny vatolampy no hamokisako anao. » (Salamo 81:16)
« [Ny fitsaran'Andriamanitra ny mpitsara ety an-tany] Salamo nataon'i Asafa. Andriamanitra dia eo amin'ny fiangonan'Andriamanitra; ary eo amin'ireo andriamanitra no itsarany. » (Salamo 82:1)
« Mandra-pahoviana no hitsarànareo tsy marina ka ihenaranareo maso ny ratsy fanahy? » (Salamo 82:2)
« Alaharo ny tenin'ny mahantra sy ny kamboty; omeo rariny ny ory sy ny malahelo; » (Salamo 82:3)
« Vonjeo ny mahantra sy ny malahelo; afaho amin'ny tanan'ny ratsy fanahy izy. » (Salamo 82:4)
« Tsy mahalala na mahazo an-tsaina ireny; ao amin'ny maizina no andehanany; mihorohoro ny fanambanin'ny tany rehetra. » (Salamo 82:5)
« Hoy izaho: Andriamanitra ianareo, ary zanaky ny Avo Indrindra ianareo rehetra; » (Salamo 82:6)
« Kanjo ho faty tahaka ny olona ihany ianareo, ary samy ho lavo tahaka ny anankiray amin'ny lehibe. » (Salamo 82:7)
« Mitsangàna, Andriamanitra ô, tsarao ny tany; fa Hianao no handova ny firenena rehetra. » (Salamo 82:8)
« [Fitarainana noho ny nikambanan'ny firenena maro hamely ny Isiraely] Tonon-kira. Salamo nataon'i Asafa. Andriamanitra ô, aza mangina; aza mihombom-bava Hianao, ary aza mamitsaka, Andriamanitra ô. » (Salamo 83:1)
« Fa, indro, mitabataba ny fahavalonao; ary izay mankahala Anao dia manandratra ny lohany. » (Salamo 83:2)
« Ny olonao no iokoany amin'ny hafetsena; ary miara-misaina hamely izay voafinao izy. » (Salamo 83:3)
« Hoy izy: Avia, ka andeha hofongorantsika tsy ho firenena izy, mba tsy hotsarovana intsony ny anaran'Isiraely. » (Salamo 83:4)
« Fa efa niray tetika tokoa ireo, ka nanao fanekena hanohitra Anao, » (Salamo 83:5)
« Dia ny lain'ny Edomita sy ny Isimaelita, ny Moabita sy ny Hagarita, » (Salamo 83:6)
« Ny Gebalita sy ny Amonita ary ny Amalekita, ny Filistina mbamin'ny mponina any Tyro. » (Salamo 83:7)
« Ny Asyriana koa nikambana taminy; tonga sandrin'ny taranak'i Lota ireo. » (Salamo 83:8)
« Ataovy tahaka ny Midiana izy, ary tahaka an'i Sisera sy Jabina teo amin'ny ony Kisona; » (Salamo 83:9)
« Maty tany En-dora ireo; tonga zeziky ny tany izy. » (Salamo 83:10)
« Ataovy tahaka an'i Oreba sy Zeba ny mpanapaka azy. Eny, ny andrianany rehetra dia ataovy tahaka an'i Zebaha sy Zaimona, » (Salamo 83:11)
« Izay nanao hoe: aoka halaintsika ho antsika ny fonenan'Andriamanitra. » (Salamo 83:12)
« Andriamanitro ô, ataovy tahaka ny tadio ireo, dia tahaka ny akofa entin'ny rivotra, » (Salamo 83:13)
« Tahaka ny afo mandoro ala sy tahaka ny lelafo mampirehitra tendrombohitra; » (Salamo 83:14)
« Aoka ho toy izany no anafotofotoanao azy amin'ny tadionao, sy ampahatahoranao azy amin'ny tafio-drivotrao. » (Salamo 83:15)
« Sarony henatra ny tavany, mba hitadiavany ny anaranao, Jehovah ô. » (Salamo 83:16)
« Aoka ho menatra sy ho amin-tahotra mandrakizay izy; eny, aoka hangaihay sy haringana izy. » (Salamo 83:17)
« Ary aoka ho fantany fa Hianao irery ihany, Izay atao hoe Jehovah, no ilay Avo Indrindra ambonin'ny tany rehetra. » (Salamo 83:18)
« [Alahelo ny tranon'Andriamanitra] Ho an'ny mpiventy hira. Al-hagitith. Salamo nataon'ny Koraita. Endrey ny hatsaran'ny tabernakelinao, Jehovah, Tompon'ny maro, ô! » (Salamo 84:1)
« Manina sady vonton'alahelo ny kianjan'i Jehovah ny fanahiko; ny foko sy ny nofoko mihoby an'Andriamanitra velona. » (Salamo 84:2)
« Eny, ny tsikirity mahita trano, ary ny sidintsidina mahita akany ho azy hametrahany ny zanany. Dia ny alitaranao, Jehovah, Tompon'ny maro ô, Mpanjakako sy Andriamanitro. » (Salamo 84:3)
« Sambatra izay mitoetra ao an-tranonao; hidera Anao mandrakariva izy. » (Salamo 84:4)
« Sambatra izay olona manan-kery avy aminao; ao am-pony ny lalana; » (Salamo 84:5)
« Raha mandeha mamaky ny lohasaha Baka* izy, Dia ataony misy loharano izany, ary ny loha-orana manarom-pitahiana azy.[Baka = Fitomaniana] » (Salamo 84:6)
« Miampy hery eny am-pandehanana izy; samy miseho eo anatrehan'Andriamanitra any Ziona izy rehetra. » (Salamo 84:7)
« Jehovah, Andriamanitry ny maro ô, henoy ny fivavako; mandrenesa ry Andriamanitr'i Jakoba ô. » (Salamo 84:8)
« Andriamanitra, Ampinganay ô, tsinjovy ka jereo ny tavan'ny voahosotrao. » (Salamo 84:9)
« Fa ny indray andro eo an-kianjanao dia tsara noho ny arivo; aleoko mipetraka eo amin'ny tokonam-baravaran'ny tranon'Andriamanitra, toy izay mitoetra ao an-dain'ny ratsy fanahy. » (Salamo 84:10)
« Fa Masoandro sy Ampinga Jehovah Andriamanitra; fahasoavana sy voninahitra no homen'i Jehovah; tsy hiaro zava-tsoa amin'izay mandeha amin'ny fahitsiana izy. » (Salamo 84:11)
« Jehovah, Tompon'ny maro ô, sambatra izay olona matoky Anao. » (Salamo 84:12)
« [Fangatahana mba hampodin'Andriamanitra indray ny fankasitrahany ny olony] Ho an'ny mpiventy hira. Salamo nataon'ny Koraita. Jehovah ô, efa naneho fitia tamin'ny taninao Hianao, Efa nampodinao Jakoba avy tamin'ny fahababoany. » (Salamo 85:1)
« Voaisotrao ny heloky ny olonao, Voasaronao ny fahotany rehetra. » (Salamo 85:2)
« Efa nampijanona ny fahatezeranao rehetra Hianao, Ary niala tamin'ny fahatezeranao mirehitra. » (Salamo 85:3)
« Miverena aminay, ry Andriamanitry ny famonjena anay ô, Ary ampitsaharo ny fahatezeranao aminay. » (Salamo 85:4)
« Ho tezitra aminay mandrakizay va Hianao? Hampaharetinao hahatratra ny taranaka fara mandimby va ny fahatezeranao? » (Salamo 85:5)
« Tsy hovelominao indray va izahay, Mba hifalian'ny olonao aminao? » (Salamo 85:6)
« Asehoy anay ny famindram-ponao, Jehovah ô, Ka omeo anay ny famonjenao. » (Salamo 85:7)
« Hihaino izay holazain'i Jehovah Andriamanitra aho; Fa hilaza fiadanana amin'ny olony Izy, dia amin'ny olony masina; Koa aoka tsy hiverina ho ao amin'ny fahadalana ireo. » (Salamo 85:8)
« Eny tokoa, akaikin'izay matahotra Azy ny famonjeny, Mba hitoeran'ny voninahitra eo amin'ny tanintsika. » (Salamo 85:9)
« Mihaona ny famindram-po sy ny fahamarinana; Mifanoroka ny rariny sy ny fihavanana. » (Salamo 85:10)
« Ny fahamarinana mitsimoka amin'ny tany; Ary ny rariny mitsinjo eny an-danitra. » (Salamo 85:11)
« Eny, Jehovah hanome ny tsara Ary ny tanintsika hahavoka-javatra. » (Salamo 85:12)
« Ny rariny no hialoha Azy, Sady hizotra hanaraka ny diany eny an-dalana. » (Salamo 85:13)
« [Vavaka nataon'ny mpanompon'Andriamanitra, fony nenjehin'ny mpirehareha izy] Fivavak'i Davida. Atongilano ny sofinao, Jehovah ô, ka valio aho, Fa ory sy malahelo. » (Salamo 86:1)
« Arovy ny fanahiko, fa masina aho; Andriamanitro ô, vonjeo ny mpanomponao, Izay matoky Anao. » (Salamo 86:2)
« Tompo ô, mamindrà fo amiko; Fa Hianao no itarainako mandrakariva. » (Salamo 86:3)
« Ampifalio ny fanahin'ny mpanomponao; Fa Hianao, Tompo ô, no ananganako ny fanahiko. » (Salamo 86:4)
« Fa Hianao, Tompo ô, no tsara sady mamela heloka Ary be famindram-po amin'izay rehetra miantso Anao. » (Salamo 86:5)
« Mandrenesa ny fivavako, Jehovah ô, Ary henoy ny feon'ny fifonako. » (Salamo 86:6)
« Amin'ny andro fahoriako dia miantso Anao aho, Fa mamaly ahy Hianao. » (Salamo 86:7)
« Tsy misy tahaka Anao, Tompo ô, amin'ireo andriamanitra; Ary tsy misy tahaka ny asanao. » (Salamo 86:8)
« Ny firenena rehetra nataonao dia ho avy hiankohoka eo anatrehanao, Tompo ô, Ka hanome voninahitra ny anaranao. » (Salamo 86:9)
« Fa lehibe Hianao ka manao zava-mahagaga; Hianao irery ihany no Andriamanitra. » (Salamo 86:10)
« Ampianaro ny lalanao aho, Jehovah ô, Dia handeha amin'ny fahamarinanao aho; Ampiraiso ny foko hatahotra ny anaranao. » (Salamo 86:11)
« Hidera Anao amin'ny foko rehetra aho, Andriamanitro Tompo ô Hanome voninahitra ny anaranao mandrakizay aho. » (Salamo 86:12)
« Fa lehibe ny famindram-ponao amiko; Ary efa novonjenao ny fanahiko tsy ho any amin'ny fiainan-tsi-hita* ambany indrindra.[Heb. Shoela] » (Salamo 86:13)
« Andriamanitra ô, ny mpirehareha mitsangana hanohitra ahy, Ary ny antokon'ny lozabe mitady ny aiko; Ary tsy mba heveriny fa eo anatrehany Hianao. » (Salamo 86:14)
« Fa Hianao, Tompo ô, dia Andriamanitra mamindrà fo sy miantra, Mahari-po sady be famindram-po sy fahamarinana. » (Salamo 86:15)
« Todiho aho ka amindrao fo; Omeo ny herinao ny mpanomponao, Ary vonjeo ny zanaky ny ankizivavinao. » (Salamo 86:16)
« Anehoy famantarana ny ho soa aho, Mba ho hitan'izay mankahala ahy, ka ho menatra izy; Fa Hianao Jehovah ô, no namonjy sy nampionona ahy. » (Salamo 86:17)
« [Ny tanànan'i Jehovah, izay hahaterahan'ny firenena maro ho isan'ny Isiraely] Salamo nataon'ny Koraita. Tonon-kira. Ny naorin'i Jehovah dia ao an-tendrombohitra masina; » (Salamo 87:1)
« Ny vavahadin'i Ziona dia tian'i Jehovah mihoatra noho ny fonenana rehetra izay an'i Jakoba. » (Salamo 87:2)
« Zava-malaza no anambarana anao Ry tanànan'Andriamanitra » (Salamo 87:3)
« Hanonona an-dRahaba* sy Babylona Aho ho isan'izay mahalala ahy; Indro Filistia sy Tyro mbamin'i Etiopia, Ity no efa teraka teo.[Na: Egypta] » (Salamo 87:4)
« Ary Ziona hilazana hoe: Ireto sy ireroa samy efa teraka teo; Ary ny Avo Indrindra no mampitoetra azy. » (Salamo 87:5)
« Jehovah hanisa, raha manoratra ny firenena Izy: Ity no efa teraka teo. » (Salamo 87:6)
« Hoy izay mihira sy mandihy: Ny loharanoko rehetra dia ao aminao. » (Salamo 87:7)
« [Vavaka nataon'izay nasian'ny fahoriana mafy ka toa foin'Andriamanitra] Tonon-kira. Salamo nataon'ny Koraita. Ho an'ny mpiventy hira. Almahalath-leanoth. Maskila nataon'i Hemana Ezrahita. Jehovah ô, Andriamanitry ny famonjena ahy, Andro aman'alina no itarainako eo anatrehanao; » (Salamo 88:1)
« Aoka ny fivavako ho tonga eo anatrehanao; Atongilano amin'ny fitarainako ny sofinao; » (Salamo 88:2)
« Fa diboka ny fahoriana ny fanahiko; Ary ny aiko manakaiky ny fiainan-tsi-hita*.[Heb. Sheola] » (Salamo 88:3)
« Natao ho isan'izay midina any an-davaka aho Ary efa tahaka izay tsy manan-kery; » (Salamo 88:4)
« Efa nafoy ho any amin'ny maty aho*, Tahaka izay voavono, mandry ao am-pasana, Izay tsy tsarovanao intsony, Fa voafongotry ny tananao.[Na: Ny fandriako dia any amin'ny maty] » (Salamo 88:5)
« Efa nametraka ahy any an-davaka ambany indrindra Hianao, Ao amin'ny maizina, dia ao amin'ny lalina. » (Salamo 88:6)
« Ny fahatezeranao manindry ahy mafy, Ary ny alon-dranonao rehetra azeranao amiko. » (Salamo 88:7)
« Efa nampanalavirinao ahy ny olona nahazatra ahy; Efa nataonao. fahavetavetana eo imasony aho; Voahidy aho ka tsy afa-mivoaka. » (Salamo 88:8)
« Ny masoko efa pahina noho ny fahoriana; Jehovah ô, miantso Anao isan'andro aho, Mamefy tanana aminao aho. » (Salamo 88:9)
« Haneho fahagagana amin'ny maty va Hianao? Ny matoatoa va no hitsangana hidera Anao? » (Salamo 88:10)
« Hotorina any am-pasana va ny famindram-ponao, Ary ny fahamarinanao any amin'ny fandringanana? » (Salamo 88:11)
« Ho fantatra ao amin'ny maizina va ny fahagagana ataonao, Ary ny fahamarinanao ao amin'ny tany fanadinoana? » (Salamo 88:12)
« Fa raha izaho, dia Hianao no itarainako, Jehovah ô; Ary ny fivavako tonga eo anatrehanao nony maraina. » (Salamo 88:13)
« Jehovah ô, nahoana no manary ny fanahiko Hianao Ka manafina ny tavanao amiko? » (Salamo 88:14)
« Ory aho ka efa ho faty hatramin'ny fahazazako; Raha itambesa-ran'ny fampitahoranao aho, dia very hevitra; » (Salamo 88:15)
« Manafotra ahy ny fahatezeranao; Matin'ny fampitahoranao aho; » (Salamo 88:16)
« Mandifotra ahy mandrakariva tahaka ny rano ireny; Miara-manodidina ahy izy. » (Salamo 88:17)
« Efa nampanalavirinao ahy ny olona tia ahy sy ny sakaizako; Ireo nahazatra ahy dia fahamaizinana. » (Salamo 88:18)
« [Fiderana an'Andriamanitra noho ny fahatsarany, indrindra fa noho ny fanekeny tamin'i Davida] Maskila nataon'i Etana Ezrahita. Ny famindram-pon'i Jehovah no hohiraiko mandrakizay; Hatramin'ny taranaka fara mandimby no hampahafantaran'ny vavako ny fahamarinanao. » (Salamo 89:1)
« Fa hoy izaho Hotovonana mandrakizay ny famindram-po; Ny fahamarinanao hampitoerinao any an-danitra. » (Salamo 89:2)
« Efa nanao fanekena tamin'ny voafidiko Aho; Eny, efa nianiana tamin'i Davida mpanompoko Aho hoe: » (Salamo 89:3)
« Hampitoetra ny taranakao ho mandrakizay Aho Ka hanangana ny seza fiandriananao hatramin'ny taranaka fara mandimby. » (Salamo 89:4)
« Ary ny lanitra hidera ny fahagagana ataonao, Jehovah ô, Ary ny fahamarinanao koa ao amin'ny fiangonan'ny olo-masina. » (Salamo 89:5)
« Fa iza any an-danitra no mitovy amin'i Jehovah? Ary iza amin'ny zanak'ireo andriamanitra no manahaka an'i Jehovah, » (Salamo 89:6)
« Dia Andriamanitra mahatahotra indrindra eo amin'ny fiangonan'ny olo-masiny Ary hajain'izay rehetra manodidina Azy? » (Salamo 89:7)
« Jehovah, Andriamanitry ny maro, ô, iza no mahery tahaka Anao, Jehovah? Ary manodidina Anao ny fahamarinanao. » (Salamo 89:8)
« Hianao manapaka ny fisavoan'ny ranomasina; Raha manonja ny alony, dia mampitsahatra azy Hianao. » (Salamo 89:9)
« Hianao nanorotoro an-dRahaba ho tahaka izay voavono; Ny sandrinao mahery no nampielezanao ny fahavalonao. » (Salamo 89:10)
« Anao ny lanitra, Anao koa ny tany; Izao tontolo izao sy izay rehetra eo aminy. Hianao no nanorina azy. » (Salamo 89:11)
« Ny avaratra sy ny atsimo. Hianao no nahary azy; Ny anaranao no ihobian'i Tabara sy Hermona. » (Salamo 89:12)
« Manan-tsandry mahery Hianao; Mahery ny tananao, avo ny tananao ankavanana. » (Salamo 89:13)
« Rariny sy fitsarana no fanorenan'ny seza fiandriananao; Famindram-po sy fahamarinana no mialoha ny tavanao. » (Salamo 89:14)
« Sambatra izay olona mahalala ny feo mahafaly; Jehovah ô, amin'ny fahazavan'ny tavanao no handehanany. » (Salamo 89:15)
« Ny anaranao no hifaliany mandrakariva; Ary ny fahamarinanao no hisandratany. » (Salamo 89:16)
« Fa voninahitry ny heriny Hianao; Ary amin'ny fankasitrahanao no hisandratan'ny tandrokay. » (Salamo 89:17)
« Fa an'i Jehovah ny ampinganay; Ary an'ny Iray Masin'ny Isiraely ny mpanjakanay*. » (Salamo 89:18)
« Tamin'izany ny olonao masina dia nilazanao tamin'ny fahitana hoe: Nametraka famonjena tamin'izay mahery Aho Ary nanandratra ny anankiray voafidy* tamin'ny olona.[Na: nanandratra zatovo avy] » (Salamo 89:19)
« Efa nahita an'i Davida mpanompoko Aho; Ny diloiloko masina no nanosorako azy; » (Salamo 89:20)
« Izy no homban'ny tanako; Eny, ny sandriko no hampahery azy. » (Salamo 89:21)
« Tsy hamitaka* azy ny fahavalo; Ary tsy hampahory azy ny ratsy fanahy. [Na: hitaky trosa aminy] » (Salamo 89:22)
« Fa handripaka ny fahavalony eo anoloan'ny tavany Aho Sady hamely izay mankahala azy. » (Salamo 89:23)
« Ny fahamarinako sy ny famindram-poko homba azy; Ary ny anarako no hisandratan'ny tandrony. » (Salamo 89:24)
« Dia hampitoetra ny tànany amin'ny ranomasina Aho Ary ny tànany ankavanana amin'ny ony. » (Salamo 89:25)
« Izy hiantso Ahy hoe: Raiko Hianao, Andriamanitro sy Vatolampin'ny famonjena ahy. » (Salamo 89:26)
« Ary Izaho kosa hanao azy ho lahimatoa, Ambony indrindra amin'ny mpanjakan'ny tany. » (Salamo 89:27)
« Hitahiry ny famindram-poko ho azy mandrakizay Aho, Ary ny fanekeko hampaharetiko aminy. » (Salamo 89:28)
« Hampaharitra ny taranany ho mandrakizay Aho, Ary ny seza fiandrianany ho tahaka ny faharetan'ny lanitra. » (Salamo 89:29)
« Raha mahafoy ny lalàko ny zanany Ka tsy mandeha araka ny fitsipiko, » (Salamo 89:30)
« Raha ny teniko no ataony ho fahavetavetana, Ary ny didiko no tsy tandremany, » (Salamo 89:31)
« Dia hovaliako tsorakazo ny fahadisoany, Ary kapoka ny helony. » (Salamo 89:32)
« Nefa ny famindram-poko tsy hofoanako aminy, Ary ny fahamarinako tsy havadiko, » (Salamo 89:33)
« Ny fanekeko tsy hotsoahako, Ary ny nolazain'ny molotro tsy hovako. » (Salamo 89:34)
« Izao zavatra iray loha izao no nianianako tamin'ny fahamasinako, Tsy handainga amin'i Davida mihitsy Aho: » (Salamo 89:35)
« Ny taranany haharitra mandrakizay, Ary ny seza fiandrianany ho tahaka ny masoandro eo anatrehako; » (Salamo 89:36)
« Hampitoerina mandrakizay tahaka ny volana izy, Tahaka ny vavolombelona marina any an-danitra*.[Na: Ary ny vavolombelona any an-danitra dia marina] » (Salamo 89:37)
« Fa efa narianao sy nolavinao izy; Efa tezitra tamin'ny voahosotrao Hianao. » (Salamo 89:38)
« Efa nahafoana ny fanekena tamin'ny mpanomponao Hianao; Efa nataonao ho fahavetavetana ny satro-boninahiny ka narianao teny an-tany. » (Salamo 89:39)
« Efa noravanao ny fefiny rehetra; Efa nosimbanao ny fiarovany mafy. » (Salamo 89:40)
« Izay rehetra mandalo eny an-dalana dia manimba azy; Efa fandà-tsan'ny mpiray monina aminy izy. » (Salamo 89:41)
« Efa nampisandratra ny tanana ankavanan'ny rafilahiny Hianao Ary efa nampifaly ny fahavalony rehetra. » (Salamo 89:42)
« Efa nampihemotra* ny lelan'ny sabany Hianao Ka tsy nampaharitra azy tamin'ny ady.[Na: nampilefitra] » (Salamo 89:43)
« Efa nampitsahatra ny voninahiny Hianao Ka nanongana ny seza fiandrianany ho amin'ny tany. » (Salamo 89:44)
« Efa nahafohy ny andron'ny fahatanorany Hianao Ary efa nanaron-kenatra azy. » (Salamo 89:45)
« Mandra-pahoviana, Jehovah ô? Hiery mandrakizay va Hianao? Mirehitra tahaka ny afo va ny fahatezeranao? » (Salamo 89:46)
« Tsarovy ny hafohin'ny androko; Toa zava-poana mihitsy ny namoronanao ny zanak'olombelona rehetra! » (Salamo 89:47)
« Iza no olona ho velona tsy hahita fahafatesana, Fa hamonjy ny fanahiny tsy ho azon'ny tanan'ny fiainan-tsi-hita*? [Heb. Sheola] » (Salamo 89:48)
« Tompo ô, aiza ny famindram-ponao fahiny, Izay nianiananao tamin'i Davida tamin'ny fahamarinanao? » (Salamo 89:49)
« Tompo ô, tsarovy ny latsa manjo ny mpanomponao, Ny tratrako vesaran'ny firenena rehetra*, » (Salamo 89:50)
« Dia ny nandatsan'ny fahavalonao, Jehovah ô, Eny, ny nandatsany ny dian'ny voahosotrao. » (Salamo 89:51)
« Isaorana mandrakizay anie Jehovah. Amena dia Amena. » (Salamo 89:52)
« [BOKY FAHEFATRA][Ny fiankinan'ny olo-marina amin'Andriamanitra, na dia mandalo faingana aza ny androny sady isehoan'ny fahatezeran'Andriamanitra] Fivavak'i Mosesy, lehilahin'Andriamanitra. Tompo ô, efa fonenanay hatramin'ny taranaka rehetra Hianao. » (Salamo 90:1)
« Fony tsy mbola ary ny tendrombohitra, Na voaforonao ny tany sy izao rehetra izao, Dia Andriamanitra Hianao hatramin'ny taloha indrindra ka mandrakizay. » (Salamo 90:2)
« Mamerina ny olona ho amin'ny vovoka* Hianao Ka manao hoe: Miverena, ry zanak'olombelona.[Heb. fahatorotoroana] » (Salamo 90:3)
« Fa eo imasonao ny arivo taona dia toy ny fandalon'ny omaly, Ary tahaka ny fotoam-piambenana iray amin'ny alina. » (Salamo 90:4)
« Manindao azy tahaka ny riaka Hianao torimaso izy; Amin'ny maraina tahaka ny ahitra mora miova izy. » (Salamo 90:5)
« Amin'ny maraina mamony izy, nefa mora miova*; Amin'ny hariva voajinja izy ka maina.[Na: Amin'ny maraina dia tahaka ny kolokolon'ahitra izy] » (Salamo 90:6)
« Fa lanin'ny fahatezeranao izahay, Ary raiki-tahotra noho ny fahaviniranao. » (Salamo 90:7)
« Ny helokay efa nataonao teo anatrehanao, Ary ny fahotanay miafina teo amin'ny fahazavan'ny tavanao. » (Salamo 90:8)
« Fa ny androanay rehetra efa lasa amin'ny fahatezeranao; Efa laninay toy ny eritreritra ny taonanay. » (Salamo 90:9)
« Fito-polo taona no andron'ny taonanay Ary raha tàhiny mateza aza, dia valo-polo taona, Nefa fahasasarana sy zava-poana ny voninahiny, Fa mihelina faingana izany, ka lasa manidina izahay. » (Salamo 90:10)
« Iza no mahafantatra ny herin'ny fahatezeranao sy ny fahaviniranao Araka izay tokony ho fahatahorana Anao? » (Salamo 90:11)
« Mampianara anay hanisa ny andronay, Hahazoanay fo hendry. » (Salamo 90:12)
« Miverena, Jehovah ô! Mandra-pahoviana? Ary mba aneneno ny amin'ny mpanomponao. » (Salamo 90:13)
« Vokiso ny famindram-ponao nony maraina izahay, Mba hihobianay sy hifalianay amin'ny andro rehetra hiainanay. » (Salamo 90:14)
« Mampifalia anay araka ny andro nampahorianao anay Sy ny taona nahitanay loza. » (Salamo 90:15)
« Aoka hiseho amin'ny mpanomponao ny asanao, Ary ny voninahitrao amin'ny zanany. » (Salamo 90:16)
« Ary aoka ho aminay ny fahasoavan'ny Tompo Andriamanitray; Ary ampitoero aminay ny asan'ny tananay; Eny, ny asan'ny tananay, ampitoero izy. » (Salamo 90:17)
« [Ny fahatokian'ny olo-marina an'Andriamanitra, na dia manakaiky azy aza ny manjo ny sasany] Ny mitoetra ao amin'ny fierena izay an'ny Avo Indrindra Dia monina eo ambanin'ny aloky ny Tsitoha. » (Salamo 91:1)
« Izaho hilaza an'i Jehovah hoe: Fialofako sy batery fiarovana ho ahy Izy Ary Andriamanitro, Izay hitokiako. » (Salamo 91:2)
« Fa Izy no hanafaka anao amin'ny fandriky ny mpihaza sy ny areti-mandoza. » (Salamo 91:3)
« Ny volon'elany no anaronany anao, Ary ao ambanin'ny elany no hialofanao; Ho ampinga kely sy ampinga lehibe ny fahamarinany. » (Salamo 91:4)
« Tsy hatahotra ny horohoro nony alina ianao, Na ny zana-tsipìka manidina nony andro, » (Salamo 91:5)
« Na ny areti-mandringana mandeha amin'ny maizina, Na ny fandringanana mandripaka amin'ny mitataovovonana. » (Salamo 91:6)
« Na dia hisy arivo aza lavo eo anilanao sy iray alina eo an-kavananao, Dia tsy hihatra aminao izany » (Salamo 91:7)
« Hijery maso fotsiny ianao,Ka ho hitanao ny hamaliana ny ratsy fanahy. » (Salamo 91:8)
« Satria hoy ianao: Jehovah ô, Hianao no aroko, Sady nataonao ho fonenanao ny Avo Indrindra, » (Salamo 91:9)
« Dia tsy hisy loza hanjo anao, Na aretina hanakaiky ny lainao. » (Salamo 91:10)
« Fa Izy handidy ny anjeliny ny aminao Mba hiaro anao eny amin'izay rehetra halehanao. » (Salamo 91:11)
« Eny an-tànany no hitondran'ireo anao, Fandrao ho tafintohina amin'ny vato ny tongotrao. » (Salamo 91:12)
« Ny liona masiaka sy ny vipera hodiavinao; Ny liona tanora sy ny menarana no hohitsahinao. » (Salamo 91:13)
« Satria Izaho no niraiketan'ny fitiavany, Dia hamonjy azy Aho, Hanandratra azy ho any amin'ny avo Aho, satria mahalala ny anarako izy » (Salamo 91:14)
« Hiantso Ahy izy, dia hamaly azy Aho; Ho eo aminy Aho, raha ory izy; Hamonjy sy hanome voninahitra azy Aho. » (Salamo 91:15)
« Hovokisako fahela-velona izy Ary hasehoko azy ny famonjeko. » (Salamo 91:16)
« [Fifaliana amin'Andriamanitra noho ny asany sy ny fitsarany marina] Salamo. Tonon-kira hatao amin'ny andro Sabata. Tsara ny hidera an'i Jehovah Sy ny hankalaza ny anaranao, ry Avo Indrindra ô, » (Salamo 92:1)
« Ary hanambara ny famindram-ponao nony maraina Sy ny fahamarinanao nony alina, » (Salamo 92:2)
« Amin'ny valiha tory folo Sy amin'ny feon-dokanga. » (Salamo 92:3)
« Fa ampifalinao amin'ny nataonao aho Jehovah ô; Ny asan'ny tananao no hihobiako. » (Salamo 92:4)
« Jehovah ô, akory ny halehiben'ny asanao! Lalina indrindra ny fisainanao. » (Salamo 92:5)
« Ny ketrina tsy mahafantatra izany, Ary ny adala koa tsy mba mahalala. » (Salamo 92:6)
« Raha mitsiry tahaka ny ahitra ny ratsy fanahy, Ary mamony ny mpanao ratsy rehetra, Dia izany no ho fandringanana azy mandrakizay. » (Salamo 92:7)
« Nefa Hianao, Jehovah ô, dia avo mandrakizay. » (Salamo 92:8)
« Fa, indreo, ny fahavalonao, Jehovah ô, Fa, indreo, ringana ny fahavalonao; Mihahaka ny mpanao ratsy rehetra. » (Salamo 92:9)
« Fa ny tandroko kosa asandratrao ho tahaka ny an'ny ombimanga; Mihosotra diloilo vaovao aho. » (Salamo 92:10)
« Ary faly ny masoko mahita ny amin'ny fahavaloko, Ary finaritra ny sofiko mandre ny amin'ny ratsy fanahy izay efa mitsangana hamely ahy. » (Salamo 92:11)
« Ny marina hamololona tahaka ny rofia*; Hisandrahaka** tahaka ny sedera any Libanona izy; [*palma][**Heb. Ho tonga lehibe] » (Salamo 92:12)
« Efa nambolena tao an-tranon'i Jehovah izy Ka maniry eo an-kianjan'Andriamanitsika; » (Salamo 92:13)
« Mbola manorobona ihany izy, na dia efa antitra aza; Dofodofotra sy maitso izy, » (Salamo 92:14)
« Mba hanambara fa mahitsy Jehovah, Vatolampiko Izay tsy misy tsiny. » (Salamo 92:15)
« [Ny fiandrianan'Andriamanitra] Jehovah no Mpanjaka mitafy voninahitra Izy; Jehovah mitafy, eny, misikina hery Izy; Ary izao rehetra izao nampitoerina ka tsy hihetsika. » (Salamo 93:1)
« Ny seza fiandriananao nampitoerina hatramin'ny fahagola; Hatrizay hatrizay Hianao. » (Salamo 93:2)
« Mamandra-peo ny riaka, Jehovah ô, Eny, manandra-peo ny riaka; Mampirohondrohona ny feony ny riaka. » (Salamo 93:3)
« Mihoatra noho ny rano sady be no mahery, Eny, mihoatra noho ny onjan-dranomasina lehibe, Ny voninahitr'i Jehovah any amin'ny avo. » (Salamo 93:4)
« Ny teni-vavolombelonao dia marina indrindra; Fahamasinana no mendrika ny tranonao mandritra ny andro maro, Jehovah ô. » (Salamo 93:5)
« [Fitarainana amin'Andriamanitra noho ny fampahoriana ataon'ny lozabe] Jehovah, Andriamanitra Mpamaly ny natao, ô, Andriamanitra, Mpamaly ny natao, ô, mamirapirata. » (Salamo 94:1)
« Misandrata, ry Mpitsara ny tany, ô; Mamalia ny mpiavonavona. » (Salamo 94:2)
« Mandra-pahoviana re ny ratsy fanahy, Jehovah ô, Mandra-pahoviana re no mbola hifalifaly ny ratsy fanahy? » (Salamo 94:3)
« Mirezadrezatra sy miteny sahisahy izy; Mirehareha ny mpanao ratsy rehetra. » (Salamo 94:4)
« Ny olonao, Jehovah ô, torotoroiny, Ary ny lovanao ampahoriny; » (Salamo 94:5)
« Ny mpitondratena sy ny vahiny vonoiny, Ary ny kamboty dia matiny » (Salamo 94:6)
« Fa hoy izy: Tsy mijery Jehovah, Ary tsy mandinika Andriamanitr'i Jakoba. » (Salamo 94:7)
« Mahalalà ianareo olona ketrina; Ary ianareo adala, rahoviana re no mba ho hendry ianareo? » (Salamo 94:8)
« Ny Mpanao* ny sofina va tsy handre? Ny Mpamorona ny maso va tsy hahita?[Heb. Mpamboly] » (Salamo 94:9)
« Ny Mpampianatra ny jentilisa va tsy hananatra, Dia Izay mampianatra fahalalana ny olona? » (Salamo 94:10)
« Jehovah no mahalala ny hevitry ny olona, Fa zava-poana izany. » (Salamo 94:11)
« Sambatra izay olona anarinao, Jehovah ô, Sady ampianarinao avy amin'ny lalanao, » (Salamo 94:12)
« Mba homenao fitsaharana amin'ny andro fahoriana izy, Mandra-pihady lavaka ho an'ny ratsy fanahy. » (Salamo 94:13)
« Fa Jehovah tsy mba hanary ny olony, Ary ny lovany tsy hafoiny. » (Salamo 94:14)
« Fa ny fitsarana hiverina ho amin'ny fahamarinana, Ary hanaraka izany ny mahitsy fo rehetra » (Salamo 94:15)
« Iza no hitsangana ho ahy hisakana ny mpanao ratsy? Iza no hiseho ho ahy hisakana ny mpanao meloka? » (Salamo 94:16)
« Raha tsy Jehovah no Mpamonjy ahy, Dia efa saiky nalaky nitoetra tao amin'ny mangingina ny fanahiko. » (Salamo 94:17)
« Fony aho nanao hoe: Mangozohozo ny tongotro, Dia ny famindram-ponao, Jehovah ô, no nanohana ahy. » (Salamo 94:18)
« Raha be ny ahiahy ato anatiko Dia mampifaly ny fanahiko ny fampiononanao. » (Salamo 94:19)
« Hikambana aminao va ny seza fiandrianan'ny ratsy, Izay misaina fampahoriana manohitra ny lalàna*? [Na: Izay misaina fampahoriana araka ny lalàny] » (Salamo 94:20)
« Manao andiany hamely ny fanahin'ny marina ireo Ka manameloka ny rà marina. » (Salamo 94:21)
« Fa tonga fiarovana avo ho ahy Jehovah; Ary vatolampy fialofako Andriamanitro. » (Salamo 94:22)
« Dia ampanodiaviny azy ireo ny helony ka aringany noho ny faharatsiany izy; Eny, aringan'i Jehovah Andriamanitsika izy. » (Salamo 94:23)
« [Fiantsoana hivavaka amin'Andriamanitra sy hankatò ny teniny] Avia, aoka isika hihoby ho an'i Jehovah; Aoka isika hanao feo fifaliana ho an'ny Vatolampy famonjena antsika. » (Salamo 95:1)
« Aoka hankeo anatrehany amin'ny fiderana isika; Aoka hanao feo fifaliana ho Azy amin'ny fihirana isika. » (Salamo 95:2)
« Fa Andriamanitra lehibe Jehovah, Ary Mpanjaka lehibe ambonin'ny andriamanitra rehetra Izy. » (Salamo 95:3)
« Eo an-tànany ny fitoerana lalina amin'ny tany; Ary Azy ny tendrombohitra avo. » (Salamo 95:4)
« Azy ny ranomasina, fa Izy no nanao azy, Ary ny tany maina dia noforonin'ny tànany. » (Salamo 95:5)
« Avia, ka aoka hiondrika sy hiankohoka isika; Aoka isika handohalika eo anatrehan'i Jehovah, Mpanao antsika; » (Salamo 95:6)
« Fa Izy no Andriamanitsika; Ary olona fiandriny sy ondry tandremany isika. Enga anie ka hohenoinareo anio ny feony manao hoe: » (Salamo 95:7)
« Aza* manamafy ny fonareo tahaka ny tao Meriba, Sy tahaka ny tamin'ny andro tao Masa fony tany an-efitra,[Na: Anio raha hihaino ny feony ianareo, dia aza] » (Salamo 95:8)
« Izay nakan'ny razanareo fanahy Ahy, Sy nizahany toetra Ahy, na dia efa hitany aza ny asako. » (Salamo 95:9)
« Efa-polo taona no nahamonamonaina Ahy tamin'izany taranaka izany, Ka hoy Izaho: Olona maniasia amin'ny fony izy Ka tsy mahalala ny lalako; » (Salamo 95:10)
« Ka dia nianiana tamin'ny fahatezerako Aho hoe: Tsy hiditra amin'ny fitsaharako mihitsy izy. » (Salamo 95:11)
« [Hira fifaliana noho ny hihavian'ny fanjakan'Andriamanitra] Mihira fihiram-baovao ho an'i Jehovah; Mihirà ho an'i Jehovah ry tany rehetra. » (Salamo 96:1)
« Mihirà ho an'i Jehovah, misaora ny anarany; Lazao isan'andro isan'andro ny famonjeny mahafaly. » (Salamo 96:2)
« Ambarao any amin'ny jentilisa ny voninahiny Ary any amin'ny firenena rehetra ny fahagagana ataony. » (Salamo 96:3)
« Fa lehibe Jehovah ka mendrika hoderaina indrindra, Sady mahatahotra, fa ambonin'ny Andriamanitra rehetra. » (Salamo 96:4)
« Fa ny andriamanitry ny firenena dia tsinontsinona; Fa Jehovah no nanao ny lanitra. » (Salamo 96:5)
« Famirapiratana sy voninahitra no eo anatrehany; Hery sy fahatsaran-tarehy no ao amin'ny fitoerany masina. » (Salamo 96:6)
« Ry firenena, manomeza an'i Jehovah, Eny, manomeza voninahitra sy hery ho an i Jehovah. » (Salamo 96:7)
« Manomeza an'i Jehovah ny voninahitry ny anarany; Mitondrà fanatitra, ka mankanesa eo an-kianjany. » (Salamo 96:8)
« Miankohofa eo anatrehan'i Jehovah amin'ny fihaingoana masina; Mangovita eo anatrehany, ry tany rehetra. » (Salamo 96:9)
« Lazao any amin'ny jentilisa fa Jehovah no Mpanjaka; Ary izao rehetra izao voaorina ka tsy hihetsika; Hitsara ny olona amin'ny fahamarinana Izy. » (Salamo 96:10)
« Aoka ho faly ny lanitra ary ho ravoravo ny tany; Aoka hirohondrohona ny ranomasina sy izay rehetra ao aminy. » (Salamo 96:11)
« Aoka ho faly ny saha sy izay rehetra eo aminy; Dia hihoby amin'izay ny hazo rehetra any an'ala » (Salamo 96:12)
« Eo anatrehan'i Jehovah, fa avy Izy, Eny, avy hitsara ny tany Izy; Hitsara izao tontolo izao araka ny rariny Izy Ary ny firenena amin'ny fahamarinany. » (Salamo 96:13)
« [Ny fisehoan'ny fanjakan'Andriamanitra amin'ny hery izay maharava ny sampy, fa mahasoa ny mpanompon'Andriamanitra kosa] Jehovah no Mpanjaka, aoka ho faly ny tany; Aoka ho ravoravo ny nosy maro. » (Salamo 97:1)
« Rahona sy aizim-pito no manodidina Azy Fahamarinana sy fitsarana no fanorenan'ny seza fiandrianany. » (Salamo 97:2)
« Misy afo mialoha Azy ka mandevona ny fahavalony manodidina. » (Salamo 97:3)
« Mahazava izao tontolo izao ny helany; Mahita izany ny tany ka mihorohoro. » (Salamo 97:4)
« Ny tendrombohitra miempo tahaka ny savoka eo anatrehan'i Jehovah, Dia eo anatrehan'ny Tompon'ny tany rehetra. » (Salamo 97:5)
« Ny lanitra maneho ny fahamarinany, Ary ny firenena rehetra mahita ny voninahiny. » (Salamo 97:6)
« Aoka ho menatra izay rehetra manompo sarin-javatra voasokitra sy miarahaba tena ny amin'ny andriamani-tsi-izy; Miankohofa eo anoloan'i Jehovah ianareo andriamanitra rehetra. » (Salamo 97:7)
« Ziona mandre ka faly; Ary ravoravo ny zanakavavin'i Joda Noho ny fitsaranao, Jehovah ô. » (Salamo 97:8)
« Fa Hianao, Jehovah ô, no avo indrindra ambonin'ny tany rehetra; Efa avo ambonin'ny andriamanitra rehetra Hianao. » (Salamo 97:9)
« Hianareo izay tia an'i Jehovah, mankahalà ny ratsy; Miaro ny fanahin'ny olony masina Izy Ary mamonjy azy amin'ny tanan'ny ratsy fanahy. » (Salamo 97:10)
« Ny fahazavana no voafafy ho an'ny marina, Ary ny fifafiana ho an'ny mahitsy fo. » (Salamo 97:11)
« Mifalia amin'i Jehovah, ry olo-marina, Ary miderà ny anarany masina*.[Na: ny fahatsiarovana ny fahamasinany] » (Salamo 97:12)
« [Fifaliana amin'Andriamanitra noho ny nanehoany ny famonjeny sy ny fahamarinany] Fihirana. Mihirà fihiram-baovao ho an'i Jehovah; Fa efa nanao fahagagana Izy; Ny tanany ankavanana sy ny sandriny masina no nahavitany famonjena. » (Salamo 98:1)
« Jehovah efa nampahafantatra ny famonjeny; Teo imason'ny jentilisa no nanehoany ny fahamarinany. » (Salamo 98:2)
« Efa nahatsiaro ny famindram-pony sy ny fahamarinany tamin'ny taranak'i Isiraely Izy; Efa nahita ny famonjen'Andriamanitsika ny vazan-tany rehetra. » (Salamo 98:3)
« Mihobia ho an'i Jehovah, ry tany rehetra, Velomy ny hoby, ka mihirà. » (Salamo 98:4)
« Mankalazà an'i Jehovah amin'ny lokanga, Dia amin'ny lokanga sy ny feo fihirana, » (Salamo 98:5)
« Amin'ny trompetra sy ny fitsofana ny anjomara, Ka mihobia eo anatrehan'i Jehovah Mpanjaka. » (Salamo 98:6)
« Aoka hirohondrohona ny ranomasina sy izay rehetra ao aminy, Izao rehetra izao sy ny mponina eo aminy. » (Salamo 98:7)
« Aoka hiteha-tanana ny riaka; Aoka hiara-mihoby aminy koa ny tendrombohitra » (Salamo 98:8)
« Eo anatrehan'i Jehovah, fa avy hitsara ny tany Izy; Hitsara izao rehetra izao amin'ny fahamarinana Izy Ary ny firenena amin'ny fahitsiana. » (Salamo 98:9)
« [Fanomezam-boninahitra an'Andriamanitra noho ny fahalehibiazany sy ny fahamarinany] Jehovah no Mpanjaka aoka hangovitra ny firenena; Mipetraka amin'ny kerobima Izy, aoka hihorohoro ny tany. » (Salamo 99:1)
« Lehibe any Ziona Jehovah; Ary avo ambonin'ny firenena rehetra Izy. » (Salamo 99:2)
« Aoka hidera ny anaranao lehibe sy mahatahotra ireo; Fa masina Jehovah. » (Salamo 99:3)
« Ny herin'ny mpanjaka dia tia rariny; Ampitoerinao ny fahitsiana; Fitsarana sy fahamarinana no ataonao eo amin'i Jakoba. » (Salamo 99:4)
« Manandrata an'i Jehovah Andriamanitsika ianareo, Ka miankohofa eo amin'ny fitoeran-tongony; Fa masina Izy. » (Salamo 99:5)
« Mosesy sy Arona tamin'ny mpisorony, Ary Samoela tamin'izay mpiantso ny anarany, Niantso an'i Jehovah ireo, ary namaly: azy Izy. » (Salamo 99:6)
« Niteny taminy tao anatin'ny andri-rahona Izy; Nitandrina ny teni-vavolombelony izy ireo, Dia ny didy izay efa nomeny azy. » (Salamo 99:7)
« Jehovah Andriamanitray ô, Hianao no namaly ny nataony; Andriamanitra, Mpamela ny helony, Hianao, Na dia namaly azy noho ny nataony aza. » (Salamo 99:8)
« Asandrato Jehovah Andriamanitsika, Ary miankohofa eo an-tendrombohiny masina; Fa masina Jehovah Andriamanitsika. » (Salamo 99:9)
« [Fiantsoana izao tontolo izao hanompo an'i Jehovah] Salamo ho fiderana. Mihobia ho an'i Jehovah, ry tany rehetra. » (Salamo 100:1)
« Manompoa an'i Jehovah amin'ny fifaliana; Mankanesa eo anatrehany amin'ny fihobiana. » (Salamo 100:2)
« Aoka ho fantatrareo fa Jehovah no Andriamanitra; Izy no nanao antsika, ary Azy isika*, Dia olony sy ondry fiandriny.[Na: fa tsy isika] » (Salamo 100:3)
« Midira eo amin'ny vavahadiny amin'ny fisaorana, Ary eo an-kianjany amin'ny fiderana; Misaora Azy, mankalazà ny anarany, » (Salamo 100:4)
« Fa tsara Jehovah; Mandrakizay ny famindram-pony, Ary mihatra amin'ny taranaka fara mandimby ny fahamarinany. » (Salamo 100:5)
« [Fikasan'ny mpanjaka ny amin'ny hitondrany marina ny fanjakany] Salamo nataon'i Davida. Famindram-po sy fitsarana no hankalazaiko; Hianao, Jehovah ô, no hoderaiko. » (Salamo 101:1)
« Hitandrina ny lalana marina aho; Rahoviana no ho tonga aty amiko Hianao? Handeha amin'ny fahitsian'ny foko ao anatin'ny tranoko aho. » (Salamo 101:2)
« Tsy hampitoetra zava-dratsy eo anoloan'ny masoko aho; Halako ny mivadika, Tsy hikambana amiko izany. » (Salamo 101:3)
« Ny fo maditra hiala amiko; Tsy hankasitraka* iza ratsy aho,[Heb. hahalala] » (Salamo 101:4)
« Izay manendrikendrika ny namany mangingina dia hofongorako; Tsy tohako izay miandranandrana sy miavonavona am-po; » (Salamo 101:5)
« Ny masoko hijery izay olo-mahatoky amin'ny tany mba hitoerany ato amiko; Izay mandeha amin'ny lalana marina no hanompo ahy. » (Salamo 101:6)
« Tsy mba hitoetra ao anatin'ny tranoko izay manao fitaka; Tsy mba hijanona eo anoloan'ny masoko izay milaza lainga. » (Salamo 101:7)
« Haringako isa-maraina ny ratsy fanahy rehetra amin'ny tany, Mba hofongorako ny mpanao ratsy rehetra tsy ho ao an-tanànan'i Jehovah. » (Salamo 101:8)
« [Fitarainan'ny mpanompon'Andriamanitra noho ny fahoriana nahazo azy sy ny naharavan'i Jerosalema] Fivavaky ny ory, raha reraka izy ka mandoatra ny alahelony eo anatrehan'i Jehovah. Jehovah ô, henoy ny fivavako, Ary aoka hankeo aminao ny fitarainako. » (Salamo 102:1)
« Aza manafina ny tavanao amiko amin'ny andro fahoriako; Atongilano amiko ny sofinao; Amin'ny andro itarainako dia faingàna hamaly ahy. » (Salamo 102:2)
« Fa levon-ko setroka ny androko Ary ny taolako mahamay tahaka ny forohana. » (Salamo 102:3)
« Taninina tahaka ny ahitra ny foko ka malazo; Fa hadinoko na dia ny fihinanan-kanina aza. » (Salamo 102:4)
« Noho ny fisentoan'ny foko Ny taolako miraikitra amin'ny hoditro. » (Salamo 102:5)
« Tahaka ny sama any an-efitra aho, Ary tahaka ny vorondolo any an-tanànaolo. » (Salamo 102:6)
« Tsy mahita tory aho Sady tahaka ny tsikirity irery eo an-tampontrano. » (Salamo 102:7)
« Mandatsa ahy mandrakariva ny fahavaloko. Izay misafoaka amiko dia manao ahy ho fiozonana. » (Salamo 102:8)
« Fa lavenona no nohaniko tahaka ny mofo; Ary ny zavatra nosotroiko noharoharoiko ny ranomasoko, » (Salamo 102:9)
« Noho ny fahaviniranao sy ny fahatezeranao; Fa naingainao aho, kanefa natontanao indray. » (Salamo 102:10)
« Ny androko dia tahaka ny aloka efa mandroso; Ary efa malazo tahaka ny ahitra aho. » (Salamo 102:11)
« Nefa Hianao, Jehovah ô, mipetraka manjaka mandrakizay; Ary ny fahatsiarovana Anao mihatra amin'ny taranaka fara mandimby. » (Salamo 102:12)
« Hianao hitsangana ka hamindra fo amin'i Ziona; Fa efa andro hamindram-po aminy izao; Eny, tonga ny fotoana. » (Salamo 102:13)
« Fa sitraky ny mpanomponao ny vatony, Sady malahelo ny vovo-taniny izy. » (Salamo 102:14)
« Hatahotra ny anaran'i Jehovah ny jentilisa, Ary ny mpanjaka rehetra amin'ny tany hatahotra ny voninahitrao; » (Salamo 102:15)
« Fa Jehovah nanangana an'i Ziona; Niseho tamin'ny voninahiny Izy; » (Salamo 102:16)
« Nijery ny fivavaky ny mahantra Izy Ka tsy nanevateva ny fivavany. » (Salamo 102:17)
« Hosoratana ho an'ny taranaka mandimby izany; Ary izay firenena mbola hoforonina no hidera an'i Jehovah; » (Salamo 102:18)
« Fa Izy nitazana tany amin'ny fitoerany masina any amin'ny avo. Tany an-danitra no nitsinjovan'i Jehovah ny tany, » (Salamo 102:19)
« Mba hihaino ny fisentoan'ny mpifatotra Sy hanafaka izay voatendry ho faty*, [Heb. zanaky ny fahafatesana] » (Salamo 102:20)
« Mba hotorina any Ziona ny anaran'i Jehovah, Ary ny fiderana Azy any Jerosalema, » (Salamo 102:21)
« Rehefa tafangona ny firenena Sy ny fanjakana maro hanompo an'i Jehovah. » (Salamo 102:22)
« Efa nahaketraka ny heriko tany an-dalana Izy; Efa nahafohy ny androko Izy; » (Salamo 102:23)
« Hoy izaho: Andriamanitro ô; aza maka ahy an-tenatenan'ny androko; Ny taonanao mihatra amin'ny taranaka fara mandimby. » (Salamo 102:24)
« Tany aloha no nanorenanao ny tany; Ary asan'ny tananao ny lanitra. » (Salamo 102:25)
« Ireo dia ho levona, fa Hianao no maharitra; Izy rehetra ho rovitra toy ny fitafiana; Toy ny lamba no hanovanao azy, ka hovana izy; » (Salamo 102:26)
« Fa Hianao no tsy miova, Ary ny taonanao no tsy ho tapitra. » (Salamo 102:27)
« Ny zanaky ny mpanomponao handry fahizay*, Ary ny taranany hampitoerina eo anatrehanao.[Na: dia mbola haharitra] » (Salamo 102:28)
« [Fiderana an'Andriamanitra noho ny fahatsarany sy ny famindram-pony] Nataon'i Davida Misaora an'i Jehovah, ry fanahiko; Ary izay rehetra ato anatiko, misaora ny anarany masina. » (Salamo 103:1)
« Misaora an'i Jehovah, ry fanahiko; Ary aza misy hadinoinao ny fitahiany rehetra, » (Salamo 103:2)
« Izay mamela ny helokao rehetra, Izay manasitrana ny aretinao rehetra, » (Salamo 103:3)
« Izay manavotra ny ainao tsy hidina any an-davaka, Izay manarona famindram-po sy fiantrana anao, » (Salamo 103:4)
« Izay mahavoky soa ny vavanao*; Ny fahatanoranao mody indray toy ny an'ny voromahery**.[*Na: fanahinao, na fahanteranao][**Na: ho toy ny voromahery] » (Salamo 103:5)
« Jehovah manao fahamarinana Sy fitsarana amin'izay rehetra ampahorina. » (Salamo 103:6)
« Efa nampahafantatra an'i Mosesy ny lalan-kalehany Izy; Ny Zanak'Isiraely nampahafantariny ny asany. » (Salamo 103:7)
« Mamindra fo sy miantra Jehovah, Mahari-po sady be famindram-po. » (Salamo 103:8)
« Tsy mandaha-teny mandrakariva Izy, Na mitahiry fahatezerana mandrakizay. » (Salamo 103:9)
« Tsy mba manao amintsika araka ny fahotantsika Izy, Na mamaly antsika araka ny helotsika. » (Salamo 103:10)
« Fa tahaka ny hahavon'ny lanitra ambonin'ny tany No haben'ny famindram-pony amin'izay matahotra Azy. » (Salamo 103:11)
« Tahaka ny halavitry ny atsinanana amin'ny andrefana No halavitry ny anesorany ny fahotantsika amintsika. » (Salamo 103:12)
« Tahaka ny fiantràn'ny ray ny zanany No fiantran'i Jehovah izay matahotra Azy; » (Salamo 103:13)
« Fa Izy mahalala ny toetsika Ka mahatsiaro fa vovoka isika. » (Salamo 103:14)
« Tahaka ny ahitra ny andron'ny zanak'olombelona; Tahaka ny vonin-javatra any an-tsaha ny famoniny, » (Salamo 103:15)
« Satria tsofin'ny rivotra izy ka lasa, Ary tsy mahalala azy intsony ny fitoerany. » (Salamo 103:16)
« Fa ny famindram-pon'i Jehovah dia hatramin'ny taloha indrindra ka ho mandrakizay amin'izay matahotra Azy Ary ny fahamarinany mihatra amin'ny taranaka. » (Salamo 103:17)
« Dia amin'izay mitandrina ny fanekeny Sy mahatsiaro hankatò ny didiny. » (Salamo 103:18)
« Jehovah efa nampitoetra ny seza fiandrianany any an-danitra; Ary ny fanjakany manapaka izao tontolo izao. » (Salamo 103:19)
« Misaora an'i Jehovah, ianareo anjeliny, Dia ianareo izay mahery indrindra sady mankatò ny didiny Ary mihaino ny feon'ny teniny. » (Salamo 103:20)
« Misaora an'i Jehovah, ny miaramilany rehetra, Dia ny mpanompony izay manao ny sitrapony. » (Salamo 103:21)
« Misaora an'i Jehovah, ny asany rehetra eran'ny fanjakany; Misaora an'i Jehovah, ry fanahiko. » (Salamo 103:22)
« [Fiderana an'Andriamanitra, Mpamorona sy Mpiahy izao rehetra izao] Misaora an'i Jehovah, ry fanahiko. Jehovah Andriamanitro ô, lehibe indrindra Hianao, Famirapiratana sy voninahitra no fitafinao, » (Salamo 104:1)
« Mitafy ny mazava tahaka ny lamba Izy Ary mamelatra ny lanitra tahaka ny lay, » (Salamo 104:2)
« Ary mametraka ny rairain-drihan'ny tranony amin'ny rano, Sady manao ny rahona matevina ho kalesiny ka mandeha amin'ny elatry ny rivotra, » (Salamo 104:3)
« Ary manao ny rivotra ho irany Sy ny lelafo ho mpanompony*.[Na: Manao ny anjeliny ho rivotra Ary ny mpanompony ho lelafo] » (Salamo 104:4)
« Nanorina ny tany tambonin'ny fanorenany Izy, Mba tsy hihetseha-ny mandrakizay doria. » (Salamo 104:5)
« Ny rano lalina no nasaronao azy tahaka ny lamba; Nandifotra ny tendrombohitra aza ireny. » (Salamo 104:6)
« Noho ny teny mafy nataonao dia nandositra ny tendrombohitra, Noho ny feon'ny kotrokoranao dia nirifatra izy » (Salamo 104:7)
« Nisondrotra ny tendrombohitra, nietry ny lohasaha ho any amin'izay namboarinao hitoerany. » (Salamo 104:8)
« Efa nasianao fetra tsy hihoarany izy Mba tsy hiverina hanarona ny tany. » (Salamo 104:9)
« Mampandeha loharano eny amin'ny lohasaha Izy; Eny anelanelan'ny tendrombohitra no alehan'ireny, » (Salamo 104:10)
« Ka isotroan'ny bibi-dia rehetra, Sy analan'ny boriki-dia ny hetahetany; » (Salamo 104:11)
« Eo amboniny no itoeran'ny voro-manidina; Ary eo amin'ny ran-tsan-kazo no anenoany. » (Salamo 104:12)
« Manondra-drano ny tendrombohitra avy amin'ny tranony ambony Izy; Ny vokatry ny asanao no mahavoky ny tany. » (Salamo 104:13)
« Mampaniry ahitra ho an'ny biby fiompy Izy Sy anana hahasoa ny olona. Ary mamoaka hanina avy amin'ny tany. » (Salamo 104:14)
« Ary divay izay mampifaly ny olona, ka mampinendonendo ny tavany mihoatra noho ny diloilo, Ary mofo hanohanana ny ain'ny olona. » (Salamo 104:15)
« Voky ny hazon'i Jehovah, Dia ny sederan'i Libanona, izay namboleny; » (Salamo 104:16)
« Izay anaovan'ny voron-kely ny akaniny; Ary ny vano, dia ao amin'ny kypreso no anaovany ny tranony. » (Salamo 104:17)
« Ny tendrombohitra avo dia ho an'ny osi-dia; Ny harambato no fiarovana ho an'ny hyraka. » (Salamo 104:18)
« Nanao ny volana ho fotoana Izy, Ary ny masoandro mahalala ny filentehany. » (Salamo 104:19)
« Mahatonga aizina Hianao, dia tonga ny alina, Ka mivezivezy ny biby rehetra any an'ala; » (Salamo 104:20)
« Ny liona tanora mierona maniry toha Ka mitady ny haniny avy amin'Andriamanitra. » (Salamo 104:21)
« Miposaka ny masoandro, dia miverina ireny, Ary ao an-davany no amitsahany. » (Salamo 104:22)
« Fa ny olona kosa mivoaka ho any amin'ny taozavany, Sy ny asany mandra-paharivan'ny andro. » (Salamo 104:23)
« Endrey ny hamaroan'ny asanao, Jehovah ô! Fahendrena no nanaovanao azy rehetra; Henika ny zavatra nataonao* ny tany. [Na: ny harenao] » (Salamo 104:24)
« Indro ny ranomasina sady lehibe no malalaka, Any no misy zava-mihetsiketsika tsy tambo isaina, Dia zava-miaina, na kely na lehibe. » (Salamo 104:25)
« Any no alehan'ny sambo Sy ny trozona, izay noforoninao hilaolao any*.[Na: holaolaovinao] » (Salamo 104:26)
« Ireo rehetra ireo miandry Anao, Mba homenao ny haniny amin'ny fotoany. » (Salamo 104:27)
« Manome Hianao, dia manangona izy; Manokatra ny tananao Hianao, dia voky ny soa izy; » (Salamo 104:28)
« Manafina ny tavanao Hianao, dia raiki-tahotra izy; Alainao indray ny ainy, dia maty izy Ka mody any amin'ny vovoka nanalana azy, » (Salamo 104:29)
« Maniraka ny Fanahinao Hianao, dia ary izy, Ary manavao ny tarehin'ny tany Hianao. » (Salamo 104:30)
« Ho mandrakizay anie ny voninahitr'i Jehovah; Aoka Jehovah hifaly amin'ny asany. » (Salamo 104:31)
« Jereny ny tany, dia mihorohoro; Tendren'ny tànany ny tendrombohitra, dia midonaka. » (Salamo 104:32)
« Hihira ho an'i Jehovah aho, raha mbola velona koa; Hankalaza an'Andriamanitro aho, raha mbola miaina. » (Salamo 104:33)
« Ho maminy anie ny fisainako Azy; Izaho no hifaly amin'i Jehovah. » (Salamo 104:34)
« Ho lany ringana tsy ho ety amin'ny tany ny mpanota, Ary ny ratsy fanahy tsy ho ety intsony. Misaora an'i Jehovah, ry fanahiko. Haleloia. » (Salamo 104:35)
« [Fanomezam-boninahitra an'Andriamanitra noho ny asany mahagaga tamin'ny nitondrany ny Isiraely nivoaka avy tany Egypta] Miderà an'i Jehovah, miantsoa ny anarany; Ataovy fantatra any amin'ny firenena ny asany. » (Salamo 105:1)
« Mihirà ho Azy, mankalazà Azy; Saintsaino ny fahagagana rehetra ataony. » (Salamo 105:2)
« Ataovy ho reharehanareo ny anarany masina; Aoka hifaly ny fon'izay mitady an'i Jehovah. » (Salamo 105:3)
« Mitadiava an'i Jehovah sy ny heriny Katsaho mandrakariva ny tavany. » (Salamo 105:4)
« Tsarovy ny asa mahagaga natao-ny Dia ny fahagagany sy ny fitsaran'ny vavany, » (Salamo 105:5)
« Ry taranak'i Abrahama mpanom-pony, Dia ianareo olom-boafidiny, taranak'i Jakoba. » (Salamo 105:6)
« Jehovah, Izy no Andriamanitsika; Manerana ny tany rehetra ny fitsarany. » (Salamo 105:7)
« Mahatsiaro ny fanekeny mandrakizay Izy, Dia ilay teny izay voadidiny ho an'ny taranaka arivo mandimby, » (Salamo 105:8)
« Eny, ilay nataony tamin'i Abrahama, Sy ny fianianany tamin'Isaka; » (Salamo 105:9)
« Izay naoriny ho lalana ho an'i Jakoba, Sy ho fanekena mandrakizay ho an'Isiraely, » (Salamo 105:10)
« Ka nataony hoe: Homeko anao ny tany Kanana, Ho lovanareo voazara amin'ny famolaina, » (Salamo 105:11)
« Fony mbola olom-bitsy izy, Eny, vitsy sady vahiny tao, » (Salamo 105:12)
« Ary nifindrafindra tany amin'ny firenena, Sy nifindrafindra fanjakana ho amin'ny firenen-kafa, » (Salamo 105:13)
« Tsy nisy navelany hampahory azy, Ary nananatra mpanjaka Izy noho ny amin'ireo hoe: » (Salamo 105:14)
« Aza manendry ireo voahosotro, Ary aza manisy ratsy ireo mpaminaniko. » (Salamo 105:15)
« Dia niantso ny mosary ho amin'ny tany Izy; Notapahiny avokoa ny mofo rehetra, izay tohan'aina; » (Salamo 105:16)
« Naniraka lehilahy hialoha azy Izy; Josefa namidy ho andevo; » (Salamo 105:17)
« Nampijaliny tamin'ny fatorana ny tongony; Nogadrany vy izy. » (Salamo 105:18)
« Mandra-pahatongan'ny fotoana hahatanterahan'ny teniny; Nizaha toetra azy ny tenin'i Jehovah. » (Salamo 105:19)
« Naniraka ny mpanjaka hamaha azy, Eny, ny mpanapaka ny vahoaka, mba handefa azy. » (Salamo 105:20)
« Nanao azy ho tompon'ny tranony izy Sy ho mpanapaka ny fananany rehetra, » (Salamo 105:21)
« Mba hamatotra ny mpanapaka araka ny sitrapony, Sy hampianatra fahendrena ny loholony. » (Salamo 105:22)
« Ary Isiraely nankany Egypta; Eny, Jakoba nivahiny tany amin'ny tanin'i Hama. » (Salamo 105:23)
« Dia nahamaro ny taranaky ny olony ho be indrindra Izy ka nampahery azy noho ny fahavalony. » (Salamo 105:24)
« Nampiova ny fon'ireny hankahala ny olony Izy Sy hihendry ny mpanompony. » (Salamo 105:25)
« Naniraka an'i Mosesy mpanompony Sy Arona izay nofidiny Izy. » (Salamo 105:26)
« Ary izy ireo nanao ny famantarany teo aminy Sy fahagagana tany amin'ny tanin'i Hama. » (Salamo 105:27)
« Nahatonga aizina Izy ka nahamaizina; Ary tsy nandà ny teniny izy ireo. » (Salamo 105:28)
« Nahatonga ny ranony ho rà Izy Ka nahafaty ny hazandranony. » (Salamo 105:29)
« Nisy sahona betsaka ny taniny, Eny, na dia hatrao an-trano fandrian'ny mpanjakany aza. » (Salamo 105:30)
« Niteny Izy, dia tonga ny lalitra betsaka* Sy ny moka teny amin'ny faritaniny rehetra. [Na: fihitra, na kalalao] » (Salamo 105:31)
« Nahatonga havandra ho solon'ny ranonorana Izy Sy afo midedadeda teny amin'ny taniny. » (Salamo 105:32)
« Namely ny voalobony sy ny aviaviny Izy Ka nanapatapaka ny hazo teo amin'ny taniny. » (Salamo 105:33)
« Niteny Izy, dia tonga ny valala Sy ny sompanga tsy hita isa; » (Salamo 105:34)
« Dia nihinana ny zava-maitso rehetra teny amin'ny taniny ireny Ka nandany ny vokatry ny taniny. » (Salamo 105:35)
« Ary namely ny lahimatoa rehetra tany amin'ny taniny Izy, Dia ny voalohan'ainy rehetra. » (Salamo 105:36)
« Ary dia nitondra ny olony nivoaka Izy sady nampahazo azy volafotsy sy volamena; Ary tsy nisy nangozohozo na dia iray akory aza tamin'ny fireneny. » (Salamo 105:37)
« Faly Egypta tamin'ny nahalasanany; Fa efa nahazo azy ny fahatahorana ireo. » (Salamo 105:38)
« Namelatra rahona ho fialokalofana Izy Ary afo ho fanazavana nony alina. » (Salamo 105:39)
« Nangataka izy ireo, dia nahatonga papelika Izy, Ary mofon-danitra no namokisany azy. » (Salamo 105:40)
« Nanokatra ny vatolampy Izy, dia nigororoana ny rano Ka nandriaka tamin'ny tany maina ho renirano. » (Salamo 105:41)
« Fa nahatsiaro ny teniny masina Sy Abrahama mpanompony Izy, » (Salamo 105:42)
« Dia nitondra ny olony nivoaka tamin'ny fifaliana Izy Ary ny voafidiny tamin'ny fihobiana; » (Salamo 105:43)
« Ka dia nanome azy ny tanin'ny jentilisa Izy; Ary nandova ny vitan'ny firenena maro ireny, » (Salamo 105:44)
« Mba hitandremany ny didiny, Sy hankatoavany ny lalàny. Haleloia. » (Salamo 105:45)
« [Ny fivadibadihan'ny Isiraely ampitahaina amin'ny fahamarinan'Andriamanitra] Haleloia. Miderà an'i Jehovah, fa tsara Izy, Fa mandrakizay ny famindram-pony. » (Salamo 106:1)
« Iza no mahalaza ny asa lehibe ataon'i Jehovah, Na mahatonona ny fiderana Azy rehetra? » (Salamo 106:2)
« Sambatra izay mitandrina ny mety Ka manao ny marina mandrakariva. » (Salamo 106:3)
« Jehovah ô, tsarovy aho araka ny fankasitrahanao ny olonao; Vangio amin'ny famonjenao aho, » (Salamo 106:4)
« Hahitako ny soa azon'ny voafidinao, Hifaliako amin'ny fifalian'ny firenenao, Hiravoravoako miaraka amin'ny lovanao. » (Salamo 106:5)
« Efa nanota izahay mbamin'ny razanay, Efa nanao izay meloka sy ratsy izahay. » (Salamo 106:6)
« Ny razanay tany Egypta tsy mba nandinika ny fahagagana nataonao; Tsy mba nahatsiaro ny habetsahan'ny famindram-ponao ireny, Fa niodina teo amoron-dranomasina, Dia teo amoron'ny Ranomasina Mena » (Salamo 106:7)
« Kanefa namonjy azy ihany Izy noho ny anarany, Mba hampahafantarany ny asany lehibe. » (Salamo 106:8)
« Dia noteneniny mafy ny Ranomasina Mena, ka tonga maina iny; Ary nitondra azy nita ny rano lalina tahaka ny efitra Izy, » (Salamo 106:9)
« Namonjy azy tamin'ny tanan'ny mpandrafy Izy Ary nanavotra azy tamin'ny tanan'ny fahavalo. » (Salamo 106:10)
« Dia nosaronan'ny rano kosa ny rafiny. Ka tsy nisy niangana na dia iray akory aza. » (Salamo 106:11)
« Dia nino ny teniny izy Ka nihira ny fiderana Azy. » (Salamo 106:12)
« Nalaky nanadino ny asany izy ka tsy niandry ny saina hatolony, » (Salamo 106:13)
« Fa fatra-pila izy tany an-efitra, Sady naka fanahy an'Andriamanitra tany an-tany foana. » (Salamo 106:14)
« Dia nomeny azy izay nilainy, Kanefa nampahahiaziny kosa izy*.[Na: ny fanahiny] » (Salamo 106:15)
« Dia nialona an'i Mosesy tany an-toby Izy ireo Sady nialona an'i Arona, olo-masin'i Jehovah. » (Salamo 106:16)
« Nisokatra ny tany, dia nitelina an'i Datana Ka nanarona ny antokon*'i Abìrama.[Heb. ny fiangonany] » (Salamo 106:17)
« Dia nisy afo nirehitra tamin'ny antokony*; Lelafo no nandoro ny ratsy fanahy.[Heb. ny fiangonany] » (Salamo 106:18)
« Nanao ombilahy kely tany Horeba izy Ka niankohoka teo anoloan'ny sarin-javatra an-idina. » (Salamo 106:19)
« Ary ny voninahiny dia natakalony Sarin'ny omby homana ahitra. » (Salamo 106:20)
« Nohadinoiny Andriamanitra, Mpamonjy azy, Izay efa nanao zava-dehibe tany Egypta, » (Salamo 106:21)
« Dia fahagagana tany amin'ny tanin'i Hama sy zava-mahatahotra teo amin'ny Ranomasina Mena. » (Salamo 106:22)
« Ary nikasa* handringana azy Izy, Raha tsy Mosesy voafidiny no nandroso hijoro tamin'ny banga teo anatrehany hampiala ny fahatezerany mba tsy handringanany azy.[Heb. nilaza] » (Salamo 106:23)
« Ary nanamavo ny tany mahafinaritra ireo Sady tsy mba nino ny teniny, » (Salamo 106:24)
« Fa nimonomonona tany an-dainy Ka tsy nihaino ny feon'i Jehovah. » (Salamo 106:25)
« Dia nanandratra ny tànany taminy Izy, Fa hampiampatrampatra azy any an-efitra » (Salamo 106:26)
« Ary ny taranany kosa any amin'ny jentilisa, Ary hampihahakahaka azy any amin'ny tany maro Izy. » (Salamo 106:27)
« Nikambana tamin'i Bala-peora ireo ka nihinana ny fanatitra ho an'ny maty, » (Salamo 106:28)
« Dia nampahatezitra an'i Jehovah tamin'ny nataony, Ka dia namely azy tampoka ny areti-mandringana. » (Salamo 106:29)
« Fa nitsangana nandroso Finehasa ka nanao fitsarana; Dia nitsahatra ny areti-mandringana. » (Salamo 106:30)
« Ary nisaina ho fahamarinany izany Hatramin'ny taranaka fara mandimby mandrakizay. » (Salamo 106:31)
« Nampahatezitra an'i Jehovah teo anilan'ny ranon'i Meriba ireo, Ka nisy nanjo an'i Mosesy noho ny nataon'ireo; » (Salamo 106:32)
« Fa niodina tamin'ny Fanahin'i Jehovah ireo, ka dia nihoa-bava Mosesy. » (Salamo 106:33)
« Tsy naringany ny firenena Izay nasain'i Jehovah naringany; » (Salamo 106:34)
« Fa nifangaro tamin'ny jentilisa izy Ka nianatra ny fanaony, » (Salamo 106:35)
« Dia nanompo ny sampiny izy, Ka dia nody fandrika ho azy izany. » (Salamo 106:36)
« Namono ny zananilahy sy ny zananivavy ho fanatitra ho an'ny demonia* ireo;[Heb. ireo tompo] » (Salamo 106:37)
« Eny, nandatsaka rà marina izy, Dia ny ran'ny zananilahy sy ny zananivavy, Izay novonoiny ho fanatitra ho an'ny sampin'i Kanana; Ka dia nametaveta ny tany tamin'ny rà izy. » (Salamo 106:38)
« Ary naloto tamin'ny asany izy Ary nahatonga azy ho mijangajanga ny nataony. » (Salamo 106:39)
« Dia nirehitra tamin'ny olony ny fahatezeran'i Jehovah, Ka nataony ho zava-betaveta ny lovany. » (Salamo 106:40)
« Dia nanolotra azy teo an-tànan'ny jentilisa Izy, Ka izay nankahala azy no nanapaka azy. » (Salamo 106:41)
« Ary nampahory azy ny fahavalony, Ka naetry tambanin'ny tànany izy. » (Salamo 106:42)
« Matetika Izy no nahafaka azy; Fa ireo kosa niodina taminy ihany araka ny fisainany Ka nihalevona noho ny helony. » (Salamo 106:43)
« Kanefa nijery ny fahoriany ihany Izy. Raha nandre ny fitarainany; » (Salamo 106:44)
« Dia nahatsiaro ny fanekeny Izy Ka nanenina araka ny haben'ny famindram-pony. » (Salamo 106:45)
« Dia nataony nahita famindram-po ireny Tamin'izay rehetra namabo azy. » (Salamo 106:46)
« Vonjeo izahay, ry Jehovah Andriamanitray ô, Ka angòny avy amin'ny jentilisa, Mba hisaoranay ny anaranao masina Sy hifalianay amin'ny fiderana Anao. » (Salamo 106:47)
« Isaorana anie Jehovah Andriamanitry ny Isiraely, hatramin'ny taloha indrindra ka mandrakizay; Ary aoka ny olona rehetra hanao hoe: Amena! Haleloia. » (Salamo 106:48)
« [BOKY FAHADIMY][Fiantsoana ny olona efa nahita soa tamin'Andriamanitra mba hisaotra Azy] Miderà an'i Jehovah, fa tsara Fa mandrakizay ny famindram-pony. » (Salamo 107:1)
« Aoka hanao izany ny navotan'i Jehovah, Dia izay navotany ho afa-ka tamin'ny tanan'ny fahavalo*, [Na: fahoriana] » (Salamo 107:2)
« Sy nangoniny avy tany amin'ny tany maro, Dia avy tany atsinanana sy andrefana ary tany avaratra sy tany amin'ny ranomasina. » (Salamo 107:3)
« Nirenireny tany an-efitra ireny ka nanavatsava tany an-tany foana, Ary tsy nahita tanàna honenana. » (Salamo 107:4)
« Noana sy nangetaheta izy, Sady reraka ny ainy tao anatiny, » (Salamo 107:5)
« Dia nitaraina tamin'i Jehovah ireo, raha ory, Ka novonjeny tamin'ny fahatereny; » (Salamo 107:6)
« Dia nitondra azy tamin'ny lalana mahitsy Izy, Mba hankanesany any amin'izay tanàna honenana. » (Salamo 107:7)
« Aoka hidera an'i Jehovah ireo noho ny famindram-pony Sy ny fahagagana ataony amin'ny zanak'olombelona! » (Salamo 107:8)
« Fa mahafa-po ny fanahy mangetaheta Izy, Ary ny fanahy noana dia vokisany soa. » (Salamo 107:9)
« Izay nipetraka tao amin'ny maizina sy ny aloky ny fahafatesana, Voafato-pahoriana sy vy, » (Salamo 107:10)
« Satria nandà ny tenin'Andriamanitra Sady naniratsira ny anatry ny Avo Indrindra; » (Salamo 107:11)
« Dia nampietreny tamin'ny fahoriana ny fony; Ka potraka* izy, nefa tsy nisy hamonjy;[Heb. tafintohina] » (Salamo 107:12)
« Dia nitaraina tamin'i Jehovah ireo, raha ory, Ka novonjeny tamin'ny fahatereny. » (Salamo 107:13)
« Nitondra azy nivoaka avy tao amin'ny maizina sy ny aloky ny fahafatesana Izy, Ary notosany ny fatorany. » (Salamo 107:14)
« Aoka hidera an'i Jehovah ireo noho ny famindram-pony Sy ny fahagagana ataony amin'ny zanak'olombelona! » (Salamo 107:15)
« Fa nanorotoro ny varavarana varahina Izy, Ary ny hidy vy nohenteriny. » (Salamo 107:16)
« Mitondra fahoriana ny adala noho ny fahadisoany sy ny helony: » (Salamo 107:17)
« Nahamonamonaina azy ny hanina rehetra; Ary nanakaiky ny vavahadin'ny fahafatesana izy. » (Salamo 107:18)
« Dia nitaraina tamin'i Jehovah ireo, raha ory, Ka novonjeny tamin'ny fahatereny. » (Salamo 107:19)
« Nandefa ny teniny Izy mba hahasitrana azy Ary nanafaka azy tamin'ny longoa nianjerany. » (Salamo 107:20)
« Aoka hidera an'i Jehovah ireo noho ny famindram-pony Sy ny fahagagana ataony amin'ny zanak'olombelona! » (Salamo 107:21)
« Ary aoka hanatitra fanati-pisaorana izy Sy hilaza ny asany amin'ny fihobiana. » (Salamo 107:22)
« Izay midina any an-dranomasina ka mandeha an-tsambo Sy manao raharaha any amin'ny rano lehibe » (Salamo 107:23)
« No mahita ny asan'i Jehovah Sy ny fahagagana ataony amin'ny rano lalina. » (Salamo 107:24)
« Fa niteny Izy ka nanangana rivotra mahery, Izay nampisondrotra ny onjan-drano; » (Salamo 107:25)
« Niakatra hatramin'ny lanitra ny olona, ary nidina hatramin'ny lalina; Ny fanahiny levona noho ny fahoriana. » (Salamo 107:26)
« Nisangodingodina ireo sady nivembena toy ny mamo, Ka dia very ny sainy rehetra. » (Salamo 107:27)
« Dia nitaraina tamin'i Jehovah ireo, raha ory, Ka nampiala azy tamin'ny fahatereny Izy. » (Salamo 107:28)
« Nanony ny rivotra mahery Izy, Ka nitsahatra ny onjan-drano. » (Salamo 107:29)
« Dia faly ireo, satria nitsahatra izany; Ary nentiny ho amin'ny fitodiana niriny izy. » (Salamo 107:30)
« Aoka hidera an'i Jehovah ireo noho ny famindram-pony Sy ny fahagagana ataony amin'ny zanak'olombelona! » (Salamo 107:31)
« Ary aoka hanandratra Azy eo amin'ny fiangonan'ny olona izy Ka hidera Azy eo amin'ny fipetrahan'ny loholona. » (Salamo 107:32)
« Mampody ny ony ho efitra Izy Ary ny loharano ho tany mangentana, » (Salamo 107:33)
« Ny tany mahavokatra ho tanin-tsira, Noho ny faharatsian'ny mponina eo. » (Salamo 107:34)
« Mampody ny efitra ho rano monina Izy Sy ny tany maina ho loharano, » (Salamo 107:35)
« Ary amponeniny eo izay noana, Mba hanamboatra tanana honenana; » (Salamo 107:36)
« Ary hamafy eny an-tsaha izy Sady hanao tanim-boaloboka Ka hahazo vokatra be. » (Salamo 107:37)
« Dia mitahy azy Izy mba hitomboany betsaka, Ka tsy avelany hihavitsy ny biby fiompiny. » (Salamo 107:38)
« Fa mihakely sy mietry indray izy Noho ny fampahoriana sy ny loza ary ny alahelo. » (Salamo 107:39)
« Mampidina fanamavoana amin'ny mpanapaka Jehovah Ka mampirenireny azy any an-efitra tsy misy lalana; » (Salamo 107:40)
« Fa manandratra ny malahelo ho afa-pahoriana kosa Izy,Ka mahamaro mianakavy azy toy ny ondry andiany. » (Salamo 107:41)
« Hahita izany ny marina ka ho faly; Fa hihombom-bava kosa ny ratsy fanahy rehetra. » (Salamo 107:42)
« Izay hendry dia aoka hahafantatra izany Ka hahalala ny famindram-pon'i Jehovah. » (Salamo 107:43)
« [Fahatokiana an'Andriamanitra sy fanantenana ny heriny haharesy ny fahavalo] Tonon-kira. Salamo nataon'i Davida. Andriamanitra ô, tafatoetra ny foko; Ny fanahiko* no hihira sy hankalaza.[Heb. ny voninahitro] » (Salamo 108:1)
« Mifohaza, ry valiha sy lokanga; hifoha maraina koa aho*. [Na: hampifoha ny maraina aho] » (Salamo 108:2)
« Hidera Anao eny amin'ny firenena maro aho, Jehovah ô, Ary hankalaza Anao eny amin'ny jentilisa. » (Salamo 108:3)
« Fa lehibe mihoatra ny lanitra ny famindram-ponao; Ary mipaka eny amin'ny rahona ny fahamarinanao. » (Salamo 108:4)
« Misandrata any ambonin'ny lanitra Hianao, Andriamanitra ô; Ary aoka ho ety ambonin'ny tany rehetra ny voninahitrao. » (Salamo 108:5)
« Mba hahafaka ny malalanao, Dia vonjeo amin'ny tananao ankavanana aho, ka valio. » (Salamo 108:6)
« Andriamanitra niteny tamin'ny fahamasinany hoe: Hifaly Aho ka hizara an'i Sekema, Ary ny lohasahan'i Sokota horefesiko; » (Salamo 108:7)
« Ahy Gileada, Ahy Manase; Ary aron'ny lohako Efraima; Tehim-panjakako Joda; » (Salamo 108:8)
« Tavindranoko fanasana Moaba; Edoma no hanipazako ny kapako; noho ny amin'i Filistia ho hihobiako. » (Salamo 108:9)
« Iza no hitondra ahy ho any an-tanàna mafy? Iza no hitarika ahy ho any Edoma? » (Salamo 108:10)
« Tsy Hianao va no efa nanary anay, Andriamanitra ô, Sady tsy mivoaka miaraka amin'ny miaramilanay, Andriamanitra ô? » (Salamo 108:11)
« Vonjeo amin'ny fahavalo izahay; Fa zava-poana ny famonjena ataon'ny olona. » (Salamo 108:12)
« Andriamanitra no haharezan-tsika; Fa Izy no hanitsakitsaka ny fahavalontsika. » (Salamo 108:13)
« [Ny amin'ny loza hanjo ny manao teny ratsy sy tia ozona] Ho an'ny mpiventy hira. Salamo nataon'i Davida. RY Andriamanitra fidèrako ô, aza mangina Hianao, » (Salamo 109:1)
« Fa nisoka-bava ny ratsy fanahy sy ny mpamitaka hamely ahy; Niteny ahy tamin'ny lela mandainga izy. » (Salamo 109:2)
« Teny fankahalana no nanodidinany ahy; Ary niady tamiko tsy ahoan-tsy ahoana izy. » (Salamo 109:3)
« Ny fitiavako dia valiany fandrafiana; Fa izaho kosa dia mivavaka. » (Salamo 109:4)
« Ny soa nataoko novaliany ratsy, Ary ny fitiavako novaliany fankahalana. » (Salamo 109:5)
« Anendreo olona ratsy fanahy hanapaka azy; Ary aoka hisy mpanohitra* hitsangana eo an-kavanany.[Na: aoka Satana] » (Salamo 109:6)
« Raha hotsaraina izy, dia aoka ho meloka, Ary aoka ny fivavahany ho tonga fahotana. » (Salamo 109:7)
« Aoka ho vitsy ny androny; Ary aoka ho lasan'olon-kafa ny anjara raharahany. » (Salamo 109:8)
« Aoka ho kamboty ny zanany; Ary aoka ho mpitondratena ny vadiny » (Salamo 109:9)
« Aoka hirenireny mangataka ny zanany, Ary aoka hiremby lavitra ny tranony efa rava izy. » (Salamo 109:10)
« Aoka ny mpampanàna vola hamandrika izay rehetra ananany; Ary aoka ny olon-kafa hifaoka ny vokatry ny asany. » (Salamo 109:11)
« Aoka tsy hisy haharitra hamindra fo aminy, Na hiantra ny zanany kamboty. » (Salamo 109:12)
« Aoka ho fongora ny taranany; Ary aoka hovonoina amin'ny taranaka mandimby ny anarany. » (Salamo 109:13)
« Aoka hotsarovan'i Jehovah ny helo-drainy; Ary aoka tsy hovonoina ny helo-dreniny. » (Salamo 109:14)
« Aoka ho eo anatrehan'i Jehovah mandrakariva izany, Ary hofoanany tsy ho eo ambonin'ny tany anie ny fahatsiarovana azy. » (Salamo 109:15)
« Satria tsy mba nahatsiaro hamindra fo izy, Fa nanenjika ny ory sy ny malahelo Ary ny reraka am-po mba hahafaty azy; » (Salamo 109:16)
« Tia ozona izy, ka nanody azy izany; Tsy tia indrafo izy, ka nanalavitra azy izany. » (Salamo 109:17)
« Nitafy ozona tahaka ny lambany izy, Ka niditra tao an-kibony tahaka ny rano izany, Ary tao amin'ny taolany tahaka ny diloilo; » (Salamo 109:18)
« Dia aoka ho tahaka ny lamba itafiany izany, Ary ho fisikinana isikinany mandrakariva. » (Salamo 109:19)
« Izany no famaliana avy amin'i Jehovah ho an'ny mpanohitra ahy, Dia izay manendrikendrika ahy. » (Salamo 109:20)
« Fa Hianao, Jehovah Tompo ô, miasà ho ahy noho ny anaranao; Vonjeo aho, fa tsara ny famindram-ponao. » (Salamo 109:21)
« Fa mahantra sy malahelo aho, Ary ny foko dia voatsindrona ato anatiko. » (Salamo 109:22)
« Lasa tahaka ny aloka mihelina aho; Roahina tahaka ny valala aho. » (Salamo 109:23)
« Efa malemy ny lohaliko noho ny fifadian-kanina; Ary efa mihena ny hatavin'ny nofoko. » (Salamo 109:24)
« Ary izaho dia tonga fandatsan'ireny; Mijery ahy izy ka mihifikifi-doha. » (Salamo 109:25)
« Ampio aho Jehovah Andriamanitro ô; Vonjeo araka ny famindram-ponao aho; » (Salamo 109:26)
« Ary aoka ho fantany fa tananao izany; Hianao, Jehovah ô, no nanao izany. » (Salamo 109:27)
« Manozona izy ireo, fa Hianao kosa mitahy; Mitsanga-menatra izy, fa mifaly kosa ny mpanomponao. » (Salamo 109:28)
« Mitafy henatra ny fahavaloko Ka misaron-kenatra tahaka ny lamba. » (Salamo 109:29)
« Hidera an'i Jehovah indrindra amin'ny vavako aho; Eny, eo amin'ny olona maro no hiderako Azy. » (Salamo 109:30)
« Fa mitsangana eo an-kavanan'ny malahelo Izy Mba hamonjy azy amin'izay manameloka ny fanahiny. » (Salamo 109:31)
« [Ny haherezan'ny Mpanjakan'i Ziona, Izay sady Mpanjaka no Mpisorona] Salamo nataon'i Davida. Izao no lazain'i Jehovah amin'ny Tompoko: Mipetraha eo an-tanako ankavanana Ambara-panaoko ny fahavalonao ho fitoeran-tongotrao. » (Salamo 110:1)
« Ny tehin'ny herinao Havoak'i Jehovah avy ao Ziona; Manapaha eo amin'ny fahavalonao Hianao. » (Salamo 110:2)
« Ny olonao dia mazoto manolo-tena amin'ny andro anafihanao*; Amin'ny fihaingoana masina, tahaka ny ando ateraky ny maraina ho Anao ny zatovonao.[Na: andron'ny herinao] » (Salamo 110:3)
« Efa nianiana Jehovah ka tsy hanenina: Hianao no Mpisorona mandrakizay Araka ny fanaon'i Melkizedeka. » (Salamo 110:4)
« Ny Tompo eo an-kavananao Dia handripaka ny mpanjaka maro amin'ny andron'ny fahatezerany » (Salamo 110:5)
« Hitsara any amin'ny jentilisa Izy ka hampiampatrampatra faty any; Handripaka loholona* any amin'ny tany malalaka Izy.[Heb. loha] » (Salamo 110:6)
« Hisotro amin'ny ony any an-dalana Izy, Ka izany no hitrakan'ny lohany. » (Salamo 110:7)
« [Salamo abidy. Ny fahatsaran'Andriamanitra, sy ny soa ataony amin'ny olony] Haleloia. Hidera an'i Jehovah amin'ny foko rehetra aho, Eo amin'ny fivorian'ny marina sy ny fiangonan-dehibe. » (Salamo 111:1)
« Lehibe ny asan'i Jehovah, Ka dinihin'izay rehetra mankasitraka azy. » (Salamo 111:2)
« Madera sady malaza ny asany; Ary ny fahamarinany maharitra mandrakizay. » (Salamo 111:3)
« Manao izay hahatsiarovana ny fahagagana ataony Izy; Miantra sy mamindra fo Jehovah. » (Salamo 111:4)
« Nomeny hanina* izay matahotra Azy; Tsarovany mandrakizay ny fanekeny.[Heb. toha] » (Salamo 111:5)
« Ny herin'ny asany nasehony tamin'ny olony. Tamin'ny nanomezany azy ny lovan'ny jentilisa. » (Salamo 111:6)
« Ny asan'ny tànany dia fahamarinana sy fitsarana; Mahatoky avokoa ny didiny rehetra; » (Salamo 111:7)
« Mitoetra mafy mandrakizay doria ireny, Fa natao tamin'ny fahamarinana sy ny fahitsiana. » (Salamo 111:8)
« Manatitra fanavotana ho an'ny olony Izy; Efa nanorina ny fanekeny ho mandrakizay Izy; Masina sy mahatahotra ny anarany. » (Salamo 111:9)
« Ny fahatahorana an'i Jehovah no fiandoham-pahendrena; Fahalalana tsara no ananan'izay rehetra mankatò izany*; Maharitra mandrakizay ny fiderana Azy.[Heb. ireo] » (Salamo 111:10)
« [Salamo abidy. Ny toetry ny olona marina sy ny mahasambatra azy] Haleloia. Sambatra ny olona izay matahotra an'i Jehovah Sady mankasitraka ny didiny indrindra. » (Salamo 112:1)
« Hahery ambonin'ny tany ny zanany; Hotahina ny taranaky ny marina. » (Salamo 112:2)
« Fananana sy harena no ao an-tranony; Ary ny fahamarinany haharitra mandrakizay. » (Salamo 112:3)
« Ao amin'ny maizina no iposahan'ny mazava ho an'ny mahitsy; Mamindra fo sy miantra ary marina ireny*.[Na: Izy] » (Salamo 112:4)
« Sambatra ny olona izay miantra ka mampisambotra; Tsy mba ho resy eo am-pitsarana izy. » (Salamo 112:5)
« Fa tsy hangozohozo mandrakizay izy; Hotsarovana mandrakizay ny marina. » (Salamo 112:6)
« Tsy mba manahinahy hahare loza izy; Tafatoetra matoky an'i Jehovah ny fony. » (Salamo 112:7)
« Voatohana ny fony, ka tsy hatahotra izy, Mandra-pifaliny mahita ny amin'ny mpandrafy azy. » (Salamo 112:8)
« Namafy izy, eny, nanome ho an'ny malahelo; Ny fahamarinany maharitra mandrakizay; Hisandratra amim-boninahitra ny tandrony. » (Salamo 112:9)
« Ny ratsy fanahy hahita ka ho sosotra; Hihidy vazana izy ka ho levona; Ho foana ny fanirian'ny ratsy fanahy. » (Salamo 112:10)
« [Fiderana an'Andriamanitra lehibe, Izay manandratra ny malahelo] Haleloia. Miderà, ianareo mpanompon'i Jehovah, Miderà ny anaran'i Jehovah. » (Salamo 113:1)
« Isaorana anie ny anaran'i Jehovah Hatramin'izao ka ho mandrakizay. » (Salamo 113:2)
« Hatramin'ny fiposahan'ny masoandro ka hatramin'ny filentehany No hoderaina anie ny anaran'i Jehovah. » (Salamo 113:3)
« Avo ambonin'ny jentilisa Jehovah; Ambonin'ny lanitra ny voninahiny. » (Salamo 113:4)
« Iza no tahaka an'i Jehovah Andriamanitsika, Izay mipetraka any amin'ny avo, » (Salamo 113:5)
« Nefa miondrika mijery Ny any an-danitra sy ny ety an-tany? » (Salamo 113:6)
« Manangana ny malahelo hiala amin'ny vovoka Izy Ary manandratra ny mahantra ho afaka eo amin'ny zezika, » (Salamo 113:7)
« Mba hametraka azy ho naman'ny mpanapaka ny olony. » (Salamo 113:8)
« Mampitoetra tsara ny momba Izy, Fa mahatonga azy ho renin-jaza mifaly. Haleloia. » (Salamo 113:9)
« [Ny horohoron'ny tany aman-danitra tamin'ny nanavotan'Andriamanitra ny olony tany Egypta] Fony nivoaka avy tany Egypta ny Isiraely, Dia ny taranak'i Jakoba avy tany amin'ny firenena hafa fiteny, » (Salamo 114:1)
« Joda no fitoerany masina, Isiraely no fanjakany. » (Salamo 114:2)
« Ny ranomasina nahita ka nandositra; Ary niorika Jordana. » (Salamo 114:3)
« Ny tendrombohitra dia nifalihavanja tahaka ny ondrilahy, Ary ny havoana tahaka ny zanak'ondry. » (Salamo 114:4)
« Inona izato mahazo anao, ry ranomasina, no mandositra ianao? Ary ianao, ry Jordana, no miorika ianao? » (Salamo 114:5)
« Ary ianareo tendrombohitra, no mifalihavanja tahaka ny ondrilahy; Ary ianareo havoana, tahaka ny zanak'ondry? » (Salamo 114:6)
« Mihorohoroa eo anatrehan'ny Tompo, ry tany, Dia eo anatrehan'Andriamanitr'i Jakoba. » (Salamo 114:7)
« Izay mampody ny vatolampy ho rano monina Ary ny afovato ho loharano. » (Salamo 114:8)
« [Fampitahana an'Andriamanitry ny Isiraely sy ny sampin'ny Jentilisa] Jehovah ô, aza izahay, aza izahay no omena voninahitra, Fa ny anaranao ihany, Noho ny famindram-ponao sy ny fahamarinanao. » (Salamo 115:1)
« Nahoana ny jentilisa no manao hoe: Aiza izay Andriamaniny? » (Salamo 115:2)
« Nefa any an-danitra Andriamanitsika; Efa nanao izay sitrapony rehetra Izy. » (Salamo 115:3)
« Volafotsy sy volamena ny sampin'ireny, Asan'ny tanan'olona: » (Salamo 115:4)
« Manam-bava izy. fa tsy miteny; Mana-maso izy, fa tsy mahita; » (Salamo 115:5)
« Manan-tsofina izy, fa tsy mandre; Manana orona izy, fa tsy manimbolo: » (Salamo 115:6)
« Manan-tanana izy, fa tsy mandray; Manan-tongotra izy, fa tsy mandeha; Ary tsy mahaloa-peo ny tendany. » (Salamo 115:7)
« Ho tahaka azy izay manao azy Sy izay rehetra matoky azy. » (Salamo 115:8)
« Ry Isiraely ô, matokia an'i Jehovah; Heriny sy ampingany Izy. » (Salamo 115:9)
« Ry taranak'i Arona ô, matokia an'i Jehovah; Heriny sy ampingany Izy. » (Salamo 115:10)
« Hianareo izay matahotra an'i Jehovah, matokia an'i Jehovah; Heriny sy ampingany Izy. » (Salamo 115:11)
« Jehovah mahatsiaro ka mitahy antsika; Hitahy ny taranak'i Isiraely Izy; Hitahy ny taranak'i Arona Izy; » (Salamo 115:12)
« Hotahiny izay matahotra an'i Jehovah, Na ny kely na ny lehibe. » (Salamo 115:13)
« Jehovah anie hampitombo anareo, Dia ianareo mbamin'ny zanakareo. » (Salamo 115:14)
« Hitahy anareo anie Jehovah, Mpanao ny lanitra sy ny tany. » (Salamo 115:15)
« Ny lanitra dia an'i Jehovah: fa ny tany nomeny ho an'ny zanak'olombelona. » (Salamo 115:16)
« Ny maty tsy mba hidera an'i Jehovah. Na izay midina any amin'ny mangingina; » (Salamo 115:17)
« Fa izahay hisaotra an'i Jehovah Hatramin'izao ka ho mandrakizay. Haleloia. » (Salamo 115:18)
« [Fisaorana nataon'izay saiky maty, nefa novonjen'Andriamanitra] Izaho tia an'i Jehovah, satria efa nandre Ny feon'ny fifonako Izy. » (Salamo 116:1)
« Satria efa nanongilana ny sofiny tamiko Izy, Dia hiantso aho, raha mbola velona koa. » (Salamo 116:2)
« Nihodidina tamiko ny famatoran'ny fahafatesana, Ary nahazo ahy ny fahorian'ny fiainan-tsi-hita*; Nahita fahoriana sy alahelo aho. [Heb. Sheola] » (Salamo 116:3)
« Dia niantso ny anaran'i Jehovah hoe aho: Jehovah ô, mifona aminao aho, vonjeo ny fanahiko. » (Salamo 116:4)
« Mamindra fo sy marina Jehovah Eny, miantra Andriamanitsika. » (Salamo 116:5)
« Miaro ny kely saina Jehovah; Reraka aho, dia namonjy ahy Izy. » (Salamo 116:6)
« Miverena ho amin'ny fitsaharanao, ry fanahiko, Fa Jehovah efa nanisy soa anao, » (Salamo 116:7)
« Dia namonjy ny fanahiko tamin'ny fahafatesana Hianao Sy ny masoko tamin'ny ranomaso Ary ny tongotro tamin'ny fahatafintohinana. » (Salamo 116:8)
« Handeha eo anatrehan'i Jehovah Eo amin'ny tanin'ny velona aho. » (Salamo 116:9)
« Nino aho; hiteny tokoa aho*; Mahantra indrindra aho.[Na: fa hiteny aho] » (Salamo 116:10)
« Hoy izaho tamin'ny fahatairako; Mpandainga ny olona rehetra. » (Salamo 116:11)
« Inona no havaliko an'i Jehovah Noho ny soa rehetra nataony tamiko? » (Salamo 116:12)
« Handray ny kapoaky ny famonjena aho Ka hiantso ny anaran'i Jehovah. » (Salamo 116:13)
« Hanefa ny voadiko amin'i Jehovah aho. Eny, eo anatrehan'ny olony rehetra. » (Salamo 116:14)
« Zava-dehibe eo imason'i Jehovah Ny fahafatesan'ny olony masina. » (Salamo 116:15)
« Indrisy! Jehovah ô, mpanomponao tokoa aho, Eny, mpanomponao sady zanaky ny ankizivavinao; Namaha ny fatorako Hianao. » (Salamo 116:16)
« Hianao no haterako fanati-pisaorana, Ary ny anaran'i Jehovah no hantsoiko. » (Salamo 116:17)
« Hanefa ny voadiko amin'i Jehovah aho, Eny, eo anatrehan'ny olony rehetra, » (Salamo 116:18)
« Dia eo an-kianjan'ny tranon'i Jehovah, Eo afovoanao, ry Jerosalema ô. Haleloia. » (Salamo 116:19)
« [Fiantsoana izao firenena rehetra izao hidera an'i Jehovah] Miderà an'i Jehovah ry firenena rehetra; Miderà Azy, ry olona rehetra. » (Salamo 117:1)
« Fa lehibe ny famindram-pony amintsika; Ary mandrakizay ny fahamarinan'i Jehovah. Haleloia. » (Salamo 117:2)
« [Fiderana an'Andriamanitra noho ny famindram-pony, indrindra noho ny namaliany ny vavaka nataon'ny mpanompony sy ny namonjeny azy tamin'ny fahavalony] Miderà an'i Jehovah, fa tsara Izy; Eny, mandrakizay ny famindram-pony. » (Salamo 118:1)
« Aoka ny Isiraely hanao hoe: Mandrakizay ny famindram-pony. » (Salamo 118:2)
« Aoka ny taranak'i Arona hanao hoe: Mandrakizay ny famindram-pony. » (Salamo 118:3)
« Aoka izay matahotra an'i Jehovah hanao hoe: Mandrakizay ny famindram-pony. » (Salamo 118:4)
« Tao an-katerena no niantsoako an'i Jehovah; Dia namaly ahy Jehovah ka nampahalalaka ahy. » (Salamo 118:5)
« Jehovah no miandany amiko, ka tsy hatahotra aho. Inona no azon'ny olona atao amiko? » (Salamo 118:6)
« Jehovah no miandany amiko, sady mamonjy ahy; Ary izaho ho faly hahita ny amin'izay mankahala ahy. » (Salamo 118:7)
« Tsara ny mialoka amin'i Jehovah Noho ny mialoka amin'ny olona. » (Salamo 118:8)
« Tsara ny matoky an'i Jehovah Noho ny matoky ny mpanapaka. » (Salamo 118:9)
« Ny firenena rehetra nanodidina ahy; Fa ny anaran'i Jehovah no handringanako azy tokoa; » (Salamo 118:10)
« Nitangorona tamiko ireny, eny, nitangorona tamiko; Fa ny anaran'i Jehovah no handringanako azy tokoa. » (Salamo 118:11)
« Nanodidina ahy tahaka ny renitantely izy; Voavono tahaka ny afon-tsilo izy; Fa ny anaran'i Jehovah no handringanako azy tokoa. » (Salamo 118:12)
« Nanosika ahy mafy hahalavo ahy ianao; Fa Jehovah no namonjy ahy. » (Salamo 118:13)
« Jehovah no heriko sy fiderako. Fa efa famonjena ahy Izy. » (Salamo 118:14)
« Ao an-dain'ny marina ny feo mihoby noho ny famonjena; Ny tanana ankavanan'i Jehovah mampiseho hery; » (Salamo 118:15)
« Ny tanana ankavanan'i Jehovah dia misandratra; Ny tanana ankavanan'i Jehovah mampiseho hery. » (Salamo 118:16)
« Tsy ho faty aho, fa ho velona Ka hitory ny asan'i Jehovah. » (Salamo 118:17)
« Nofaizan'i Jehovah mafy aho, Nefa tsy natolony ho amin'ny fahafatesana. » (Salamo 118:18)
« Vohay ny vavahadin'ny fahamarinana aho; Hiditra eo aho ka hidera an'i Jehovah. » (Salamo 118:19)
« Ity no vavahadin'i Jehovah; Ny marina no hiditra eo. » (Salamo 118:20)
« Hidera Anao aho, fa efa namaly ahy Hianao Ka efa famonjena ahy. » (Salamo 118:21)
« Ny vato izay nolavin'ny mpanao trano No efa tonga fehizoro Indrindra. » (Salamo 118:22)
« Avy tamin'i Jehovah izany Ka mahagaga eo imasontsika. » (Salamo 118:23)
« Ity no andro nataon'i Jehovah; Hifaly sy ho ravoravo amin'izao isika. » (Salamo 118:24)
« Mifona aminao aho, Jehovah ô, vonjeo è! Mifona aminao aho, Jehovah ô, ambino è! » (Salamo 118:25)
« Hotahina anie izay avy amin'ny anaran'i Jehovah; Avy ao an-tranon'i Jehovah no itsofanay rano anareo. » (Salamo 118:26)
« Andriamanitra Jehovah ka nampahazava antsika; Rohizo kofehy ny fanati-piravoravoana na dia hatreo amin'ny tandroky ny alitara aza. » (Salamo 118:27)
« Andriamanitro Hianao, ka hidera Anao aho; Eny, Andriamanitro, ka hanandratra Anao aho. » (Salamo 118:28)
« Miderà an'i Jehovah, fa tsara Izy; Eny, mandrakizay ny famindram-pony. » (Salamo 118:29)
« [Salamo abidy. Fankalazana ny lalàn'Andriamanitra][ALEFA] Sambatra ny mahitsy lalana,Izay mandeha araka ny lalàn'i Jehovah. » (Salamo 119:1)
« Sambatra izay mitandrina ny teni-vavolombelony Ka mitady Azy amin'ny fo rehetra; » (Salamo 119:2)
« Eny, Izay tsy manao ratsy. Fa mandeha araka ny lalany. » (Salamo 119:3)
« Hianao namoaka ny didinao Mba hotandremana tsara. » (Salamo 119:4)
« Enga anie ka ho tafatoetra ny lalako Hitandremako ny didinao! » (Salamo 119:5)
« Dia tsy ho menatra aho, Raha mandinika ny didinao rehetra. » (Salamo 119:6)
« Hidera Anao amin'ny hitsim-po aho Amin'ny ianarako ny fitsipikao marina. » (Salamo 119:7)
« Ny didinao no hotandremako; Aza dia mahafoy ahy Hianao. » (Salamo 119:8)
« [BETA] Inona no hiarovan'ny zatovo ny lalan-kalehany tsy ho voaloto? Ny fitandremana araka ny teninao. » (Salamo 119:9)
« Tamin'ny foko rehetra no nitadiavako Anao; Aza avela hivily hiala amin'ny didinao aho. » (Salamo 119:10)
« Ato am-poko no iraketako ny teninao, Mba tsy hanotako aminao. » (Salamo 119:11)
« Isaorana anie Hianao, Jehovah ô; Ampianaro ahy ny didinao. » (Salamo 119:12)
« Ny molotro no nentiko nilaza Ny fitsipika rehetra naloaky ny vavanao. » (Salamo 119:13)
« Ny lalan'ny teni-vavolombelonao no ifaliako, Tahaka ny ifaliako amin'ny harena rehetra. » (Salamo 119:14)
« Ny didinao no hosaintsainiko, Ary hodinihiko ny lalanao. » (Salamo 119:15)
« Ny didinao no hiravoravoako: Tsy hohadinoiko ny teninao. » (Salamo 119:16)
« [GIMELA] Asio soa aho mpanomponao, mba ho velona Ka hitandrina ny teninao. » (Salamo 119:17)
« Ampahirato ny masoko, mba hahitako Zava-mahagaga ao amin'ny lalànao. » (Salamo 119:18)
« Vahiny ety an-tany aho; Aza afeninao ahy ny didinao. » (Salamo 119:19)
« Torotoro ny fanahiko noho ny faniriany Ny fitsipikao mandrakariva. » (Salamo 119:20)
« Voateninao mafy ny mpirehareha, dia ny olom-boaozona, Izay mania miala amin'ny didinao. » (Salamo 119:21)
« Esory amiko ny fahafaham-baraka sy ny fanamavoana: Fa efa nitandrina ny teni-vavolombelonao aho. » (Salamo 119:22)
« Na dia ny mpanapaka aza dia mipetraka, ka iokoany aho; Izaho mpanomponao misaintsaina ny didinao. » (Salamo 119:23)
« Ny teni-vavolombelonao koa no firavoravoako, Eny, mpanolo-tsaina ahy izany. » (Salamo 119:24)
« [DALETA] Miraikitra amin'ny vovoka ny fanahiko; Velomy aho araka ny teninao. » (Salamo 119:25)
« Ny lalako no nolazaiko, ary namaly ahy Hianao: Ampianaro ahy ny didinao. » (Salamo 119:26)
« Ampahalalao ahy ny lalan'ny didinao; Dia hoheveriko ny fahagagana nataonao. » (Salamo 119:27)
« Mipotrapotra-dranomaso aho noho ny alaheloko; Ampaherezo aho araka ny teninao. » (Salamo 119:28)
« Ny lalan'ny lainga no esory amiko: Ary ny lalànao no anasoavy ahy. » (Salamo 119:29)
« Ny lalàn'ny fahamarinanao no fidiko; Apetrako eo anatrehako ny fitsipikao. » (Salamo 119:30)
« Mifikitra amin'ny teni-vavolombelonao aho; Jehovah ô, aza avela ho azon-kenatra aho; » (Salamo 119:31)
« Ny lalan'ny didinao no ihazakazahako, Fa* ampahalalahinao ny foko.[Na: Raha] » (Salamo 119:32)
« [HE] Jehovah ô, toroy ny lalan'ny didinao aho; Dia hotandremako hatramin'ny farany izany. » (Salamo 119:33)
« Omeo fahalalana aho mba hitandrina ny lalànao; Eny, hitandrina azy amin'ny foko rehetra aho. » (Salamo 119:34)
« Ampandehano amin'ny lalan'ny didinao aho; Fa izany no sitrako. » (Salamo 119:35)
« Amporisiho ny foko ho amin'ny teni-vavolombelonao, Fa tsy ho amin'ny fieremana. » (Salamo 119:36)
« Avilio ny masoko tsy hijery zava-poana; Velomy amin'ny lalanao aho. » (Salamo 119:37)
« Tovy ny teninao amin'ny mpanomponao, Izay matahotra Anao indrindra*.[Tovy amin'ny mpanomponao ny teninao, Izay mahatonga ny fahatahorana Anao] » (Salamo 119:38)
« Esory ny fahafaham-baraka. izay atahorako; Fa tsara ny fitsipikao. » (Salamo 119:39)
« Indro, manina ny didinao aho, Velomy amin'ny fahamarinanao. » (Salamo 119:40)
« [VAO] Aoka ho tonga amiko ny famindram-ponao, Jehovah ô, Dia ny famonjenao, araka ny teninao. » (Salamo 119:41)
« Dia hamaly izay miteny ratsy ahy aho, Satria matoky ny teninao. » (Salamo 119:42)
« Ary aza dia esorina amin'ny vavako ny teny marina; Fa miandry ny fitsaranao aho. » (Salamo 119:43)
« Dia hitandrina ny lalinao mandrakariva aho, Dia mandrakizay doria. » (Salamo 119:44)
« Ary handeha amin'ny malalaka aho; Fa ny didinao no tadiaviko. » (Salamo 119:45)
« Hilaza ny teni-vavolombelonao eo anatrehan'ireo mpanjaka aho Ka tsy ho menatra. » (Salamo 119:46)
« Ary hiravoravo amin'ny didinao aho Satria tiako ireny. » (Salamo 119:47)
« Hasandratro ny tanako ho amin'ny didinao satria tiako ireny: Hosaintsainiko ny didinao. » (Salamo 119:48)
« [ZAINA] Tsarovy ny teny natao tamiko mpanomponao Izay nampanantenanao ahy*.[Na: Satria nampanantenainao aho] » (Salamo 119:49)
« Izao no mampionona ahy amin'ny fahoriako; Ny teninao no mamelona ahy. » (Salamo 119:50)
« Ny mpirehareha maniratsira ahy: Tsy mba mivily miala amin'ny lalànao aho. » (Salamo 119:51)
« Mahatsiaro ny fitsipikao izay hatramin'ny taloha aho, Jehovah ô, Dia mionona aho. » (Salamo 119:52)
« Fahatezerana mirehitra no nahazo ahy Noho ny amin'ny ratsy fanahy izay mahafoy ny lalànao. » (Salamo 119:53)
« Ny didinao no ataoko an-kira Ao amin'ny trano fivahiniako. » (Salamo 119:54)
« Mahatsiaro ny anaranao nony alina aho, Jehovah ô, Ka mitandrina ny lalànao. » (Salamo 119:55)
« Izao no ahy: Mitandrina ny didinao aho. » (Salamo 119:56)
« [HETA] Anjarako Jehovah; Minia mitandrina ny teninao aho. » (Salamo 119:57)
« Mifona aminao amin'ny foko rehetra aho: Mamindrà fo amiko araka ny teninao. » (Salamo 119:58)
« Mihevitra ny lalako aho Ka mamerina ny tongotro ho amin'ny teni-vavolombelonao. » (Salamo 119:59)
« Mandeha faingana aho ka tsy mitaredretra, Amin'ny fitandremana ny didinao. » (Salamo 119:60)
« Nihodidina tamiko ny famato-ran'ny ratsy fanahy; Tsy mba nanadino ny lalànao aho. » (Salamo 119:61)
« Mamatonalina no hifohazako hidera Anao Noho ny fitsipikao marina. » (Salamo 119:62)
« Naman'izay rehetra matahotra Anao aho Sy naman'izay mitandrina ny didinao. » (Salamo 119:63)
« Jehovah ô, henika ny famindram-ponao ny tany; Ampianaro ahy ny didinao. » (Salamo 119:64)
« [TETA] Jehovah ô, efa nasianao soa ny mpanomponao, Araka ny teninao. » (Salamo 119:65)
« Ampianaro fahafantarana tsara sy fahalalana aho, Fa matoky ny didinao aho. » (Salamo 119:66)
« Fony tsy mbola azom-pahoriana aho, dia naniasia; Fa ankehitriny dia mitandrina ny teninao aho. » (Salamo 119:67)
« Sady tsara Hianao no Mpanao ny tsara; Ampianaro ahy ny didinao. » (Salamo 119:68)
« Namoron-dainga hamelezana ahy ny mpirehareha; Amin'ny foko rehetra no itandremako ny didinao. » (Salamo 119:69)
« Matavy tahaka ny menaka ny fony; Fa izaho kosa, dia ny lalànao no iravoravoako. » (Salamo 119:70)
« Soa ihany aho nampahorina, Mba hianarako ny didinao. » (Salamo 119:71)
« Ny lalàn'ny vavanao no mahatsara ahy Mihoatra noho ny volamena sy ny volafotsy tsy omby arivo. » (Salamo 119:72)
« [JODA] Ny tananao nanao ahy sy namboatra ahy; Ampianaro aho, mba hianarako ny didinao. » (Salamo 119:73)
« Izay matahotra Anao hahita ahy ka ho faly; Fa ny teninao no andrasako. » (Salamo 119:74)
« Fantatro, Jehovah ô, fa marina ny fitsaranao. Ary ny fahamarinanao no nampahorianao ahy. » (Salamo 119:75)
« Ny famindram-ponao anie no hampiononana ahy Araka ny teninao tamin'ny mpanomponao. » (Salamo 119:76)
« Aoka ho tonga amiko ny fiantranao, mba ho velona aho; Fa ny lalànao no firavoravoako. » (Salamo 119:77)
« Aoka ho menatra ny mpirehareha, fa nampahory ahy tsy ahoan-tsy ahoana* izy; Izaho hisaintsaina ny didinao.[Na: nanoloky ahy tamin'ny lainga] » (Salamo 119:78)
« Aoka hiverina amiko izay matahotra Anao Sy izay mahalala ny teni-vavolombelonao. » (Salamo 119:79)
« Aoka ho marina tsara ny foko amin'ny fitanana ny didinao, Mba tsy ho menatra aho. » (Salamo 119:80)
« [KAFA] Ritra ny aiko, satria manina ny famonjenao aho; Ny teninao no andrasako. » (Salamo 119:81)
« Pahina ny masoko miandry ny teninao, Ka hoy izaho: Rahoviana no hampionona ahy Hianao? » (Salamo 119:82)
« Fa tahaka ny siny hoditra ao amin'ny setroka aho. Nefa ny didinao tsy mba hadinoiko. » (Salamo 119:83)
« Hoatrinona no andron'ny mpanomponao? Rahoviana no hanao fitsarana amin'izay manenjika ahy Hianao? » (Salamo 119:84)
« Efa nanao longoa hianjerako ny mpirehareha, Dia izay tsy manaraka ny lalànao. » (Salamo 119:85)
« Marina ny didinao rehetra; Manenjika ahy tsy ahoan-tsy ahoana ireny; vonjeo aho. » (Salamo 119:86)
« Saiky laniny teo amin'ny tany aho, Kanefa tsy mba mahafoy ny didinao. » (Salamo 119:87)
« Velomy aho araka ny famindram-ponao; Dia hitandrina ny teni-vavolombelona naloaky ny vavanao aho. » (Salamo 119:88)
« [LAMEDA] Ho mandrakizay, Jehovah ô, No nanorenanao any an-danitra ny teninao. » (Salamo 119:89)
« Hihatra amin'ny taranaka fara-mandimby ny fahamarinanao; Efa nampitoetra ny tany Hianao, ka, indro, mitoetra izy. » (Salamo 119:90)
« Hanefa ny fitsaranao* no itoerany mandraka androany; Fa mpanomponao ny zavatra rehetra.[Na: Araka ny nanendrenao azy] » (Salamo 119:91)
« Raha tsy ny lalànao no niravoravoako, Dia maty tamin'ny fahoriako aho. » (Salamo 119:96)
« Tsy hohadinoiko mandrakizay ny didinao; Fa ireny no amelomanao ahy. » (Salamo 119:93)
« Anao aho, vonjeo aho; Fa ny didinao no tadiaviko. » (Salamo 119:94)
« Miandry ahy ny ratsy fanahy mba hahafaty ahy; Mandinika ny teni-vavolombelonao aho » (Salamo 119:95)
« Efa hitako fa manam-pahataperana avokoa ny tanteraka rehetra; Malalaka indrindra ny didinao. » (Salamo 119:96)
« [MEMA] Endrey ny fitiavako ny lalànao! Fisaintsainako mandrakariva izany. » (Salamo 119:97)
« Ny didinao mampahahendry ahy mihoatra noho ny fahavaloko, Satria ato amiko mandrakizay ireny. » (Salamo 119:98)
« Hendry noho ny mpampianatra ahy rehetra aho, Satria ny teni-vavolombelonao no fisaintsainako. » (Salamo 119:99)
« Hendry noho ny anti-panahy aho, Satria ny didinao no notandremako. » (Salamo 119:100)
« Efa narovako ny tongotro tsy ho amin'izay lalàn-dratsy, Mba hitandremako ny teninao. » (Salamo 119:101)
« Tsy mba miala amin'ny fitsipikao aho; Fa Hianao no mampianatra ahy. » (Salamo 119:102)
« Endrey ny hamamin'ny teninao, raha andramako! Mihoatra noho ny tantely ato am-bavako aza! » (Salamo 119:103)
« Ny didinao no nahazoako fahalalana; Izany no ankahalako ny lalam-pitaka rehetra. » (Salamo 119:104)
« [NONA] Fanilon'ny tongotro Sy fanazavana ny lalako ny teninao. » (Salamo 119:105)
« Efa nianiana aho fa hitandrina ny fitsipikao marina, Ka nefaiko izany. » (Salamo 119:106)
« Ampahorina indrindra aho; Jehovah ô, velomy aho araka ny teninao. » (Salamo 119:107)
« Jehovah ô, aoka anie mba hankasitrahanao ny fanati-tsitrapo aloaky ny vavako, Ary ampianaro ahy ny fitsipikao. » (Salamo 119:108)
« An-tenda* ihany ny aiko mandrakariva; Kanefa tsy manadino ny lalànao aho.[Heb. An-tanako] » (Salamo 119:109)
« Ny ratsy fanahy mamela-pandrika haningotra ahy; Kanefa tsy mania miala amin'ny didinao aho. » (Salamo 119:110)
« Efa noraisiko ho lovako mandrakizay ny teni-vavolombelonao, Satria fifalian'ny foko izany. » (Salamo 119:111)
« Apetrako ny foko hankatò ny didinao Mandrakizay hatramin'ny farany. » (Salamo 119:112)
« [SAMEKA] Halako ny mpiroa saina; Fa ny lalànao no tiako. » (Salamo 119:113)
« Fiereko sy ampingako Hianao; Ny teninao no andrasako. » (Salamo 119:114)
« Mialà amiko ianareo mpanao ratsy, Mba hitandremako ny didin'Andriamanitro. » (Salamo 119:115)
« Tohàny aho araka ny teninao, mba ho velona, Ary aoka tsy ho menatra amin'ny fanantenako aho. » (Salamo 119:116)
« Tohàny aho mba ho voavonjy, Ka ho faly hijery ny didinao mandrakariva. » (Salamo 119:117)
« Ataonao tsinontsinona izay rehetra mania amin'ny didinao; Fa famitahan-tena ihany ny laingany. » (Salamo 119:118)
« Efa nataonao fanary tain-drendrika ny ratsy fanahy rehetra amin'ny tany; Izany no itiavako ny teni-vavolombelonao. » (Salamo 119:119)
« Mipararetra ny nofoko ny fahatahorana Anao, Ary matahotra ny fitsaranao aho. » (Salamo 119:120)
« [AINA] Manaraka ny fitsipika sy ny fahamarinana aho; Aza manolotra ahy ho amin'ny mpampahory ahy. » (Salamo 119:121)
« Iantohy mba ho soa ny mpanomponao; Aza avela hampahory ahy ny mpirehareha. » (Salamo 119:122)
« Pahina ny masoko miandry ny famonjenao. Sy ny tenin'ny fahamarinanao. » (Salamo 119:123)
« Ataovy amin'ny mpanomponao araka ny famindram-ponao; Ary ampianaro ahy ny didinao. » (Salamo 119:124)
« Mpanomponao aho, ka ampianaro, Mba ho fantatro ny teni-vavolombelonao. » (Salamo 119:125)
« Efa andro tokony hampisehoan'i Jehovah ny heriny* izao; Fa nandika ny lalànao ny olona.[Heb. hiasan'i Jehovah] » (Salamo 119:126)
« Izany no itiavako ny didinao mihoatra noho ny volamena, Eny, noho ny tena volamena aza. » (Salamo 119:127)
« Izany no iheverako ny didy rehetra ho marina avokoa; Halako ny lalam-pitaka rehetra; » (Salamo 119:128)
« [PE] Mahagaga ny teni-vavolombelonao, Ka dia mitandrina azy ny fanahiko. » (Salamo 119:129)
« Mahazava ny famoahana ny hevitry ny teninao Ka manome fahalalana ho an'ny kely saina. » (Salamo 119:130)
« Mitanatana vava aho ka mihanahana, Fa ny didinao no iriko. » (Salamo 119:131)
« Todiho aho, ka mamindrà fo amiko, Araka ny tokony ho anjaran'izay tia ny anaranao. » (Salamo 119:132)
« Ampitoero eo amin'ny teninao ny diako; Ary aza avela hanapaka ahy izay mety ho faharatsiana. » (Salamo 119:133)
« Vonjeo amin'ny fampahorian'ny olona Dia hitandrina ny didinao. » (Salamo 119:134)
« Ampamirapirato amin'ny mpanomponao ny tavanao; Ary ampianaro ahy ny didinao. » (Salamo 119:135)
« Rano mandriaka no mijononoka amin'ny masoko Noho ny tsi-fitandreman'ny olona ny lalànao. » (Salamo 119:136)
« [TSADE] Marina Hianao, Jehovah ô, Ary mahitsy ny fitsipikao. » (Salamo 119:137)
« Efa voadidinao amin'ny fahamarinana Sy ny fahatokiana indrindra ny teni-vavolombelonao. » (Salamo 119:138)
« Efa maharitra aina ahy ny fahasaro-piaroko, Satria nanadino ny teninao ny mpandrafy ahy. » (Salamo 119:139)
« Voazaha toetra tamin'ny memy ny teninao, Ka dia tian'ny mpanomponao. » (Salamo 119:140)
« Kely aho ka natao ho tsinontsinona; Nefa tsy hadinoiko ny didinao. » (Salamo 119:141)
« Ny fahamarinanao dia fahamarinana mandrakizay, Ary marina ny lalànao. » (Salamo 119:142)
« Fahoriana sy fahaterena no nahazo ahy; Ny didinao no firavoravoako. » (Salamo 119:143)
« Ny fahamarinan'ny teni-vavolombelonao dia mandrakizay; Ampianaro aho, mba ho velona. » (Salamo 119:144)
« [KOFA] Ny foko rehetra no nentiko nitaraina hoe: Valio aho, Jehovah ô; Ny didinao no hotandremako; » (Salamo 119:145)
« Nitaraina taminao aho nanao hoe Vonjeo aho, Dia hitandrina ny didinao. » (Salamo 119:146)
« Raha mbola tsy nazavaratsy aza ny andro, dia nitaraina aho; Ny teninao no andrasako. » (Salamo 119:147)
« Nialoha ny fiambenana amin'ny alina ny masoko, Mba hisaintsainako ny teninao. » (Salamo 119:148)
« Henoy ny feoko araka ny famindram-ponao, Jehovah ô, Velomy aho araka ny fitsipikao. » (Salamo 119:149)
« Efa mby akaiky izay fatra-panaraka ny ratsy, Dia izay manalavitra ny lalànao. » (Salamo 119:150)
« Akaiky Hianao, Jehovah ô; Ary marina ny didinao rehetra. » (Salamo 119:151)
« Efa fantatro ela tamin'ny teni-vavolombelonao Fa nampitoerinao ho mandrakizay ireny. » (Salamo 119:152)
« [RESY] Jereo ny fahoriako, ka vonjeo aho; Fa ny lalànao tsy mba hadinoiko. » (Salamo 119:153)
« Soloy vava aho, ka vonjeo; Velomy aho araka ny teninao. » (Salamo 119:154)
« Lavitra ny ratsy fanahy ny famonjena, Satria ny didinao tsy tadiaviny. » (Salamo 119:155)
« Lehibe ny antranao, Jehovah ô; Velomy aho araka ny fitsipikao. » (Salamo 119:156)
« Maro ny mpanenjika sy mpandrafy ahy; Tsy mba niala tamin'ny teni-vavolombelonao aho. » (Salamo 119:157)
« Mijery ny mpivadika aho, ka maharikoriko ahy ireny, Dia izay tsy nitandrina ny teninao. » (Salamo 119:158)
« He ny fitiavako ny didinao! Jehovah ô, velomy aho araka ny famindram-ponao. » (Salamo 119:159)
« Fahamarinana no tontalin-kevitry ny teninao; Ary mandrakizay ny fitsipikao marina rehetra. » (Salamo 119:160)
« [SINA] Na dia ny mpanapaka aza dia nanenjika ahy tsy ahoan-tsy ahoana; Nefa ny teninao no atahoran'ny foko. » (Salamo 119:161)
« Faly aho noho ny teninao Tahaka ny mahazo babo be. » (Salamo 119:162)
« Halako ny lainga ka ataoko ho fahavetavetana; Ny lalànao no tiako. » (Salamo 119:163)
« Impito isan'andro no iderako Anao Noho ny fitsipikao marina. » (Salamo 119:164)
« Be fiadanana izay tia ny lalànao, Ary tsy misy mahatafintohina azy. » (Salamo 119:165)
« Miandry ny famonjenao aho, Jehovah ô, Ka mankatò ny didinao. » (Salamo 119:166)
« Mitandrina ny teni-vavolombelonao ny fanahiko, Ka tiako indrindra izy. » (Salamo 119:167)
« Mitandrina ny didinao sy ny teni-vavolombelonao aho; Fa ny lalan-kalehako rehetra dia eo anatrehanao. » (Salamo 119:168)
« Aoka anie ho tonga eo anatrehanao ny fitarainako, Jehovah ô; Ampianaro aho araka ny teninao. » (Salamo 119:169)
« Aoka anie ho tonga eo anatrehanao ny fifonako; Vonjeo aho araka ny teninao. » (Salamo 119:170)
« Aoka hiboiboika fiderana ny molotro, Fa ampianarinao ahy ny didinao. » (Salamo 119:171)
« Hihira ny teninao ny lelako, Fa marina ny didinao rehetra. » (Salamo 119:172)
« Aoka anie hamonjy ahy ny tananao; Fa efa nifidy ny didinao aho. » (Salamo 119:173)
« Efa manina ny famonjenao aho, Jehovah ô; Ary ny lalànao no firavoravoako. » (Salamo 119:174)
« Aoka anie ho velona ny fanahiko ka hidera Anao; Ary aoka anie hamonjy ahy ny fitsaranao. » (Salamo 119:175)
« Efa nania aho; tadiavo ny mpanomponao toy ny fitady ondry very; Fa ny didinao tsy mba hadinoiko. » (Salamo 119:176)
« [Fitarainana ataon'ny olona miara-mitoetra amin'izay tia ady] Fihirana fiakarana*. Jehovah no nitarainako tamin'ny fahoriako dia namaly ahy Izy,[Na: Fihirana misy hevitra ambaratonga] » (Salamo 120:1)
« Jehovah ô, vonjeo ny fanahiko amin'ny molotra mandainga, Eny, amin'ny lela mamitaka » (Salamo 120:2)
« Inona no homeny anao, ary inona koa no hataony aminao, Ry lela mamitaka? » (Salamo 120:3)
« Zana-tsipìkan'ny mahery sady voaranitra, Mbamin'ny vain'afon'anjavidy*.[Izahao 1 Mpan. xix. 4] » (Salamo 120:4)
« Lozako, fa mivahiny eto amin'ny Maseka aho Ary mitoetra ato an-dain'ny Kedarita! » (Salamo 120:5)
« Ela loatra izay no nitoeran'ny fanahiko teo amin'Izay tsy tia fihavanana. » (Salamo 120:6)
« Raha izaho, dia fihavanana; Kanjo nony miteny aho, dia mila ady kosa ireny. » (Salamo 120:7)
« [Fahatokian'izay manana an'i Jehovah ho Mpiaro azy] Fihirana fiakarana*. Manopy ny masoko ho amin'ny tendrombohitra aho; Avy aiza ny famonjena ahy**? [**Na: Fihirana misy hevitra ambaratonga][**Na: Izay ihavian'ny famonjena ahy] » (Salamo 121:1)
« Ny famonjena ahy dia avy amin'i Jehovah, Mpanao ny lanitra sy ny tany. » (Salamo 121:2)
« Tsy mba havelany hangozohozo anie ny tongotrao; Tsy ho rendrehana anie ny Mpiaro anao. » (Salamo 121:3)
« Indro, tsy matory na rendrehana Ny Mpiaro ny Isiraely. » (Salamo 121:4)
« Jehovah no Mpiaro anao; Jehovah no fialofanao eo amin'ny an-kavananao. » (Salamo 121:5)
« Ny masoandro tsy mba hamely anao nony andro, Na ny volana nony alina. » (Salamo 121:6)
« Jehovah hiaro anao amin'ny ratsy rehetra; Eny, hiaro ny fanahinao Izy. » (Salamo 121:7)
« Jehovah hiaro anao, na mivoaka na miditra, Hatramin'izao ka ho mandrakizay. » (Salamo 121:8)
« [Fifaliana ny amin'i Jerosalema sy fangatahan-tsoa ho azy] Fihirana fiakarana*. Nataon'i Davida. FALY aho, raha hoy izy ireo tamiko: Andeha isika ho any an-tranon'i Jehovah.[Na: Fihirana misy hevitra ambaratonga] » (Salamo 122:1)
« Ny tongotray efa mijoro Eo anatin'ny vavahadinao, ry Jerosalema ô, » (Salamo 122:2)
« Dia ianao ry Jerosalema, izay efa vita Tahaka ny tanàna efa voalamina tsara; » (Salamo 122:3)
« Any no iakaran'ny firenena,Dia ireo firenen'i Jehovah (Lalàna amin'ny Isiraely izany). Mba hisaotra ny anaran'i Jehovah. » (Salamo 122:4)
« Fa any no misy seza fitsarana mipetraka, Dia ny seza fiandrianan'ny mpianakavin'i Davida. » (Salamo 122:5)
« Mangataha fiadanana ho an'i Jerosalema; Hambinina anie izay tia anao; » (Salamo 122:6)
« Fiadanana anie ho ao anatin'ny mandanao; Fanambinana anie ho ao an-dapanao » (Salamo 122:7)
« Noho ny rahalahiko sy ny namako No hanaovako hoe Fiadanana anie ho ao anatinao. » (Salamo 122:8)
« Noho ny tranon'i Jehovah Andriamanitsika Dia hitady izay hahatsara anao aho. » (Salamo 122:9)
« [Fanantenana an'Andriamanitra hanafaka amin'ny fanebahana sy ny fanamavoana] Fihirana fiakarana*. Aminao no anandratako ny masoko, Ry Mpitoetra any an-danitra ô.[Na: Fihirana misy hevitra ambaratonga] » (Salamo 123:1)
« Indro, toy ny fijerin'ny ankizilahy Ny tanan'ny tompolahiny, Ary toy ny fijerin'ny ankizivavy Ny tanan'ny tompovaviny, No fijerintsika an'i Jehovah Andriamanitsika, Mandra-pamindra fony amintsika. » (Salamo 123:2)
« Mamindrà fo aminay, Jehovah ô, mamindrà fo aminay; Fa tototry ny fanamavoana loatra izahay; » (Salamo 123:3)
« Eny, tototry ny famingavingan'ny miadana ny fanahinay, Sy tototry ny fanamavoan'ny mpiavonavona. » (Salamo 123:4)
« [Fisaorana an'Andriamanitra noho ny nanafahany ny mpanompony saiky tra-doza] Fihirana fiakarana*. Nataon'i Davida. Raha tsy Jehovah no nomba antsika, Eny, aoka hataon'ny Isiraely hoe: [Na: Fihirana misy hevitra ambaratonga] » (Salamo 124:1)
« Raha tsy Jehovah no nomba antsika, Raha nitsangana hamely antsika ny olona. » (Salamo 124:2)
« Dia nitelina antsika velona izy, Raha nirehitra tamintsika ny fahatezerany; » (Salamo 124:3)
« Dia nandifotra antsika ny rano, Ary nanafotra ny fanahintsika ny riaka; » (Salamo 124:4)
« Eny, nanafotra ny fanahintsika Ny rano misafoaka. » (Salamo 124:5)
« Isaorana anie Jehovah, Izay tsy nanolotra antsika ho rembin'ny nifiny. » (Salamo 124:6)
« Ny fanahintsika dia efa afaka tahaka ny vorona afaka tamin'ny fandriky ny mpihaza: Tapaka ny fandrika, ka afaka isika. » (Salamo 124:7)
« Ny famonjena antsika dia amin'ny anaran'i Jehovah, Mpanao ny lanitra sy ny tany. » (Salamo 124:8)
« [Ny fiarovana mahafinaritra hitan'izay matoky an'Andriamanitra] Fihirana fiakarana*. Izay matoky an'i Jehovah dia tahaka ny tendrombohitra Ziona, izay tsy mihetsika, fa mitoetra mandrakizay.[Na: Fihirana misy hevitra ambaratonga] » (Salamo 125:1)
« Tahaka ny tendrombohitra manodidina an'i Jerosalema No anodidinan'i Jehovah ny olony Hatramin'izao ka ho mandrakizay » (Salamo 125:2)
« Fa tsy hitoetra eo amin'ny anjaran'ny marina ny tehim-panjakan'ny ratsy fanahy, Fandrao ny marina haninjitra ny tànany hanendry zava-dratsy. » (Salamo 125:3)
« Jehovah ô, manaova soa amin'ny tsara Sy ny mahitsy fo. » (Salamo 125:4)
« Fa izay mivily ho amin'ny sakeli-dalana mivilivily Dia horoahin'i Jehovah miaraka amin'ny mpanao ratsy anie. Fiadanana anie ho amin'ny Isiraely. » (Salamo 125:5)
« [Fifalian'ny efa nampodin'i Jehovah, sy fifonana ho an'izay mbola babo] Fihirana fiakarana*. Fony Jehovah nampody an'i Ziona avy tamin'ny fahababoany, Dia tahaka izay nanonofy isika. [Na: Fihirana misy hevitra ambaratonga] » (Salamo 126:1)
« Fahizay dia feno hehy ny vavantsika Sy fihobiana ny lelantsika; Dia natao tany amin'ny Jentilisa hoe: Zava-dehibe no nataon'i Jehovah ho an'ireny. » (Salamo 126:2)
« Eny, zava-dehibe no nataon'i Jehovah ho antsika, Ka dia faly isika. » (Salamo 126:3)
« Tanteraho, Jehovah ô, ny ham-podiana anay avy amin'ny fahababoana, Tahaka ny fiverenan'ny riaka any amin'ny tany atsimo. » (Salamo 126:4)
« Izay mamafy am-pitomaniana Dia hijinja am-pifaliana. » (Salamo 126:5)
« Mandeha mitomany mitondra ny voa afafiny izy, Fa hiverina mitondra ny amboarany amin'ny fihobiana kosa. » (Salamo 126:6)
« [Ny fahatsinontsinon'ny ataon'ny olona, raha tsy ambinin'Andriamanitra] Fihirana fiakarana*. Nataon'i Solomona. Raha tsy Jehovah no manao ny trano, Dia miasa foana ny mpanao azy. Raha tsy Jehovah no miambina ny tanàna, Dia miari-tory foana ny mpiambina.[Na: Fihirana misy hevitra ambaratonga] » (Salamo 127:1)
« Zava-poana ho anareo ny mifoha maraina Sy ny alim-pandry Ka homana ny hanina azo amin'ny fahasahiranana; Izany anefa dia omeny ihany ho an'ny malalany, na dia matory aza izy. » (Salamo 127:2)
« Indro, lova avy amin'i Jehovah ny zanaka maro; Tamby ny ateraky ny kibo. » (Salamo 127:3)
« Tahaka ny zana-tsipìka eo an-tànan'ny mahery Ny zanaky ny fahatanorana. » (Salamo 127:4)
« Sambatra izay mameno ny tranon-jana-tsipìkany amin'ireny; Tsy ho menatra ireny, raha mifamaly amin'ny fahavalo eo am-bavahady. » (Salamo 127:5)
« [Ny hatsaran'ny tokan-tranon'ny olona matahotra an'Andriamanitra] Fihirana fiakarana*. Sambatra izay rehetra matahotra an'i Jehovah, Dia izay mandeha amin'ny lalany.[Na: Fihirana misy hevitra ambaratonga] » (Salamo 128:1)
« Fa hohaninao tokoa ny asan'ny tananao; Sambatra sady ambinina ianao. » (Salamo 128:2)
« Ny vadinao dia tahaka ny voaloboka mahavokatra Ao anatin'ny tranonao; Ny zanakao dia tahaka ny zanak'oliva Manodidina ny latabatrao. » (Salamo 128:3)
« Indro, fa toy izany no hitahiana Izay lehilahy matahotra an'i Jehovah. » (Salamo 128:4)
« Hitahy anao avy any Ziona anie Jehovah; Ary ho faly hahita ny fahasoavan'i Jerosalema anie ianao Amin'ny andro rehetra hiainanao. » (Salamo 128:5)
« Eny, hahita ny zafinao anie ianao; Fiadanana anie ho amin'ny Isiraely. » (Salamo 128:6)
« [Ny hiafaran'ny mpandrafy an'i Ziona] Fihirana fiakarana*. Mafy no nampahoriany ahy hatry ny fony aho mbola tanora, Eny, aoka hataon'ny Isiraely hoe: [Na: Fihirana misy hevitra ambaratonga] » (Salamo 129:1)
« Mafy no nampahoriany ahy hatry ny fony aho mbola tanora; Nefa tsy naharesy ahy izy. » (Salamo 129:2)
« Ny mpiasa dia niasa ny lamosiko; Efa nanalava ny vavasany izy. » (Salamo 129:3)
« Marina Jehovah: Efa nanapaka ny famatorana nataon'ny ratsy fanahy Izy. » (Salamo 129:4)
« Aoka ho menatra sy hiamboho Izay rehetra mandrafy an'i Ziona » (Salamo 129:5)
« Ka ho tahaka ny ahitra eo an-tampon-trano. Izay malazo, na dia tsy misy manongotra azy aza; » (Salamo 129:6)
« Tsy misy mpijinja mameno tanana Na mpamehy amboara mameno tratra amin'izany; » (Salamo 129:7)
« Ka dia tsy hisy mpandalo hanao hoe: Hotahin'i Jehovah anie ianareo; Eny, ny anaran'i Jehovah no itsofanay rano anareo. » (Salamo 129:8)
« [Fitarainana ataon'izay latsaka amin'ny fahoriana lalina] Fihirana fiakarana*. Tao amin'ny lalina no niantsoako Anao, Jehovah ô, [Na: Fihirana misy hevitra ambaratonga] » (Salamo 130:1)
« Tompo ô, henoy ny feoko; Aoka ny sofinao hihaino tsara ny feon'ny fifonako. » (Salamo 130:2)
« Raha mandinika heloka Hianao, Jehovah ô, Iza no hahajanona, Tompo ô? » (Salamo 130:3)
« Fa eo aminao no misy ny famelan-keloka, Mba hatahorana Anao. » (Salamo 130:4)
« Niandry an'i Jehovah aho; eny, niandry Azy ny fanahiko, Ary ny teniny no nanantenako. » (Salamo 130:5)
« Ny fanahiko miandry ny Tompo Mihoatra noho ny fiandrin'ny mpiambina ny maraina, Dia ny fiandrin'ny mpiambina ny maraina. » (Salamo 130:6)
« Manantenà an'i Jehovah, ry Isiraely; Fa eo amin'i Jehovah no misy famindram-po sy fanavotana be; » (Salamo 130:7)
« Ary Izy no hanavotra ny Isiraely Ho afaka amin'ny helony rehetra. » (Salamo 130:8)
« [Fiononam-po sy fiankinana amin'Andriamanitra] Fihirana fiakarana*. Nataon'i Davida. Jehovah ô, tsy nirehareha ny foko, ary tsy niandranandrana ny masoko: Ary tsy nisaintsaina izay zavatra ambony loatra aho, Na izay saro-pantarina tsy takatro.[Na: Fihirana misy hevitra ambaratonga] » (Salamo 131:1)
« Fa nampionona sy nampangina ny fanahiko aho; Tahaka ny zaza efa maoty eo amin-dreniny. Dia tahaka Izany ny fanahiko ato anatiko. » (Salamo 131:2)
« Ry Isiraely ô, manantenà an'i Jehovah Hatramin'izao ka ho mandrakizay. » (Salamo 131:3)
« [Vavaka ho an'ny tranon'Andriamanitra sy ny ankohonan'i Davida] Fihirana fiakarana*. Jehovah ô, tsarovy Davida Noho ny fiahiany rehetra,[Na: Fihirana misy hevitra ambaratonga] » (Salamo 132:1)
« Dia ilay nianiana tamin'i Jehovah Sy nivoady tamin'ny Maherin'i Jakoba hoe: » (Salamo 132:2)
« Tsy mba hiditra ao an-daiko aho, Na hiakatra amin'ny farafara fandriako, » (Salamo 132:3)
« Tsy mba havelako hatory ny masoko, Na ho rendrehana ny hodimasoko, » (Salamo 132:4)
« Mandra-pahitako fitoerana ho an'i Jehovah. Dia fonenana ho an'ny Maherin'i Jakoba. » (Salamo 132:5)
« Indro, nandre azy tany Efrata isika; Nahita azy tao amin'ny saha anaty ala* isika.[Na: tany an-tsahan'i Jara] » (Salamo 132:6)
« Aoka hiditra any amin'ny fonenany isika Ka hivavaka eo amin'ny fitoeran-tongony. » (Salamo 132:7)
« Mitsangàna, Jehovah ô, ho amin'ny fitsaharanao, Dia Hianao sy ny fiaran'ny herinao. » (Salamo 132:8)
« Aoka ny mpisoronao hirafy fahamarinana Ary aoka ny olonao masina hihoby. » (Salamo 132:9)
« Noho ny amin'i Davida mpanomponao Dia aza mampiala maina ny tavan'ny voahosotrao. » (Salamo 132:10)
« Jehovah efa nianiana tamin'i Davida, Ary marina izany ka tsy hitsoahany Ny ateraky ny kibonao no hapetrako eo ambonin'ny seza fiandriananao. » (Salamo 132:11)
« Raha hotandreman'ny zanakao ny fanekeko Sy ny teny vavolombeloko izay hampianariko azy, Dia hipetraka eo ambonin'ny seza fiandriananao mandrakizay doria kosa ny zanany. » (Salamo 132:12)
« Fa Jehovah efa nifidy an'i Ziona. Ary naniry azy ho fonenany. » (Salamo 132:13)
« Ity, hoy Izy, no fitsaharako mandrakizay doria; Eto no honenako, fa efa niriko ity. » (Salamo 132:14)
« Hotahiko tokoa ny fihinana ao; Hovokisako hanina ny malahelo ao. » (Salamo 132:15)
« Ny mpisorona ao dia hampitafiko famonjena; Ary hihoby tokoa ny olo-masina ao. » (Salamo 132:16)
« Ao no hampitsimohako tandroka ho an'i Davida Sy hanamboarako jiro ho an'ny voahosotro. » (Salamo 132:17)
« Ny fahavalony hampitafiko henatra; Fa eo aminy kosa no hamirapiratra ny satro-boninahiny. » (Salamo 132:18)
« [Ny mahatsara ny fifankatiavana] Fihirana fiakarana*. Nataon'i Davida. Endrey, tsara sady mahafinaritra Raha ny mpirahalahy no miara-monina [Na: Fihirana misy hevitra ambaratonga] » (Salamo 133:1)
« Tahaka ny diloilo tsara amin'ny loha, Izay mitsororoka amin'ny somotra, dia ny somotr'i Arona, Izay mitsororoka amin'ny moron-tongotr'akanjony*; [Na: vozon'akanjony] » (Salamo 133:2)
« Tahaka ny ando any Hermona, izay milatsaka amin'ny tendrombohitra Ziona; Fa voadidin'i Jehovah ho eo ny fitahiana, Dia fiainana ho mandrakizay. » (Salamo 133:3)
« [Hira ho fisaorana an'i Jehovah amin'ny alina] Fihirana fiakarana*. Andeha, misaora an'i Jehovah**, ianareo rehetra mpanompon'i Jehovah, Izay mitoetra alina ao an-tranon'i Jehovah.[*Na: Fihirana misy hevitra ambaratonga][**Na: misaora an'i Jehovah amin'ny alina] » (Salamo 134:1)
« Manandrata ny tananareo ho amin'ny fitoerana masina*, Ka misaora an'i Jehovah.[Na: amin'ny fahamasinana] » (Salamo 134:2)
« Hitahy anao avy ao Ziona anie Jehovah Mpanao ny lanitra sy ny tany. » (Salamo 134:3)
« [Fiderana an'Andriamanitra noho ny heriny sy ny nitondrany ny Isiraely, ary filazana ny mahatsinontsinona ny sampy] Haleloia. Miderà ny anaran'i Jehovah; Miderà, ianareo mpanompon'i Jehovah, » (Salamo 135:1)
« Hianareo izay mpitoetra ao an-tranon'i Jehovah, Eo anatin'ny kianjan'ny tranon'Andriamanitsika. » (Salamo 135:2)
« Miderà an'i Jehovah, fa tsara Izy; Mankalazà ny anarany, fa mahafinaritra izany. » (Salamo 135:3)
« Fa Jakoba nofidin'i Jehovah ho Azy, Ary Isiraely ho rakitra soa ho Azy, » (Salamo 135:4)
« Fa fantatro fa lehibe Jehovah, Ary ambonin'ny andriamanitra rehetra ny Tompontsika. » (Salamo 135:5)
« Manao izay sitrapony rehetra Jehovah, Na any amin'ny lanitra, na ety ambonin'ny tany, Na any amin'ny ranomasina sy ny rano lalina rehetra. » (Salamo 135:6)
« Mampiakatra zavona avy amin'ny faran'ny tany Izy; Manao helatra arahin-dranonorana Izy; Mamoaka ny rivotra avy ao an-trano fitehirizany Izy, » (Salamo 135:7)
« Dia Ilay namely ny voalohan-terak'i Egypta, Na olona, na biby. » (Salamo 135:8)
« Nanatitra famantarana sy fahagagana teo aminao Izy, ry Egypta ô, Eny, tamin'i Farao sy ny mpanompony rehetra, » (Salamo 135:9)
« Dia Ilay namely ny jentilisa maro Ka nahafaty mpanjaka mahery, » (Salamo 135:10)
« Dia Sihona, mpanjakan'ny Amorita, Sy Oga, mpanjakan'i Basana, Ary ny fanjakan'i Kanana rehetra; » (Salamo 135:11)
« Ary ny taniny nomeny ho lova, Eny, ho lovan'ny Isiraely olony. » (Salamo 135:12)
« Jehovah ô, mandrakizay ny anaranao; Jehovah ô, hihatra amin'ny taranaka fara mandimby ny fahatsiarovana Anao. » (Salamo 135:13)
« Fa hanome rariny ny olony Izy Ary hanenina ny amin'ny mpanompony. » (Salamo 135:14)
« Ny sampin'ny jentilisa dia volafotsy sy volamena, Asan'ny tànan'olona; » (Salamo 135:15)
« Manam-bava izy, fa tsy miteny; Mana-maso izy, fa tsy mahita; » (Salamo 135:16)
« Manan-tsofina izy, fa tsy mandre; Ary tsy misy fofonaina ao am-bavany. » (Salamo 135:17)
« Ho tahaka azy izay manao azy Sy izay rehetra matoky azy. » (Salamo 135:18)
« Misaora an'i Jehovah, ry taranak'Isiraely; Misaora an'i Jehovah, ry taranak'i Arona; » (Salamo 135:19)
« Misaora an'i Jehovah, ry taranak'i Levy; Hianareo izay matahotra an'i Jehovah, misaora an'i Jehovah. » (Salamo 135:20)
« Isaorana avy any Ziona anie Jehovah, Izay mitoetra any Jerosalema. Haleloia. » (Salamo 135:21)
« [Fankalazana an'Andriamanitra noho ny nanaovany izao rehetra izao sy ny nanavotany ny olony] Miderà an'i Jehovah, fa tsara Izy; Fa mandrakizay ny famindram-pony. » (Salamo 136:1)
« Midera an'Andriamanitra Avo Indrindra*; Fa mandrakizay ny famindram-pony.[Heb. Andriamanitry ny andriamanitra] » (Salamo 136:2)
« Miderà ny Tompon'ny tompo; Fa mandrakizay ny famindram-pony; » (Salamo 136:3)
« Izy irery no Mpanao fahagagan-dehibe (Fa mandrakizay ny famindram-pony), » (Salamo 136:4)
« Izay nanao ny lanitra tamin'ny fahendrena (Fa mandrakizay ny famindram-pony), » (Salamo 136:5)
« Izay namelatra ny tany ho ambonin'ny rano, (Fa mandrakizay ny famindram-pony), » (Salamo 136:6)
« Izay nanao ireo fanazavana lehibe (Fa mandrakizay ny famindram-pony), » (Salamo 136:7)
« Dia ny masoandro ho mpanapaka ny andro (Fa mandrakizay ny famindram-pony), » (Salamo 136:8)
« Ary ny volana sy ny kintana ho mpanapaka ny alina (Fa mandrakizay ny famindram-pony), » (Salamo 136:9)
« Izay namely ny voalohan-terak'i Egypta, (Fa mandrakizay ny famindram-pony) » (Salamo 136:10)
« Ka nitondra ny Isiraely nivoaka avy teo aminy (Fa mandrakizay ny famindram-pony), » (Salamo 136:11)
« Tamin'ny tanana mahery sy ny sandry nahinjitra (Fa mandrakizay ny famindram-pony), » (Salamo 136:12)
« Izay nampisaraka ny Ranomasina Mena (Fa mandrakizay ny famindram-pony), » (Salamo 136:13)
« Ka nampandeha ny Isiraely namaky teo afovoany (Fa mandrakizay ny famindram-pony), » (Salamo 136:14)
« Fa nanary an'i Farao sy ny miaramilany tao anatin'ny Ranomasina Mena (Fa mandrakizay ny famindram-pony), » (Salamo 136:15)
« Izay nitondra ny olony nitety ny efitra (Fa mandrakizay ny famindram-pony), » (Salamo 136:16)
« Izay namely mpanjaka lehibe (Fa mandrakizay ny famindram-pony), » (Salamo 136:17)
« Ka nahafaty mpanjaka malaza (Fa mandrakizay ny famindram-pony), » (Salamo 136:18)
« Dia Sihona, mpanjakan'ny Amorita (Fa mandrakizay ny famindram-pony), » (Salamo 136:19)
« Sy Oga, mpanjakan'i Basana (Fa mandrakizay ny famindram-pony), » (Salamo 136:20)
« Ary ny taniny nomeny ho lova (Fa mandrakizay ny famindram-pony), » (Salamo 136:21)
« Dia ho lovan'ny Isiraely mpanompony (Fa mandrakizay ny famindram-pony), » (Salamo 136:22)
« Izay nahatsiaro antsika fony isika ambany toetra (Fa mandrakizay ny famindram-pony), » (Salamo 136:23)
« Ka naneho hery namonjy antsika ho afaka tamin'ny fahavalontsika (Fa mandrakizay ny famindram-pony), » (Salamo 136:24)
« Izay manome hanina ny nofo rehetra (Fa mandrakizay ny famindram-pony); » (Salamo 136:25)
« Miderà an'Andriamanitry ny lanitra; Fa mandrakizay ny famindram-pony. » (Salamo 136:26)
« [Fahatsiarovana ny alahelon'ny babo tany Babylona] Teo amoron'ny onin'i Babylona no nipetrahanay, Sady nitomanianay, raha nahatsiaro an'i Ziona. » (Salamo 137:1)
« Teo amin'ny hazomalahelo teo afovoan'i Babylona No nanantonanay ny lokanganay. » (Salamo 137:2)
« Fa teo dia nangataka anay hihira izay namabo anay; Ary izay nampahory anay nangataka anay hanao fifaliana ka nanao hoe: Manaova hiran'i Ziona eto anatrehanay. » (Salamo 137:3)
« Nefa ho nataontsika ahoana no fihira ny fihiran'i Jehovah Tany an-tany nivahiniana? » (Salamo 137:4)
« Raha manadino anao aho, ry Jerosalema ô, Aoka kosa ny tanako ankavanana mba hanadino. » (Salamo 137:5)
« Raha tsy mahatsiaro anao aho, Aoka ny lelako hiraikitra amin'ny lanilaniko, Raha tsy Jerosalema no ataoko ambony indrindra amin'ny fifaliako rehetra. » (Salamo 137:6)
« Jehovah ô, tsarovy amin'ny taranak'i Edoma Ny andron'i Jerosalema, Dia ireo izay nanao hoe: Ravao, ravao izy Hatramin'ny fanorenany. » (Salamo 137:7)
« Ry Babylona zanakavavy izay efa resy*, Sambatra izay mamaly anao Araka izay nataonao taminay.[Na: ho resy] » (Salamo 137:8)
« Sambatra izay maka ny zanakao madinika ka manjera azy ho torotoro, Amin'ny harambato. » (Salamo 137:9)
« [Fiderana an'Andriamanitra noho ny famindram-pony sy ny fahamarinany, izay mbola heken'ny mpanjaka rehetra] Nataon'i Davida. Hidera Anao amin'ny foko rehetra aho; Eo anatrehan'ireo andriamanitra no hankalazako Anao. » (Salamo 138:1)
« Hivavaka manandrify ny tempolinao masina aho Ka hidera ny anaranao noho ny famindram-ponao sy ny fahamarinanao; Fa efa nomenao voninahitra ny teninao ho ambonin'ny anaranao rehetra. » (Salamo 138:2)
« Tamin'ny andro nitarainako dia namaly ahy Hianao; Nomenao fahasahiana aho ka nisy hery ny fanahiko. » (Salamo 138:3)
« Jehovah ô, hidera Anao ny mpanjaka rehetra amin'ny tany, Fa handre ny tenin'ny vavanao izy. » (Salamo 138:4)
« Eny hihira ny amin'ny lalan'i Jehovah izy; Fa lehibe ny voninahitr'i Jehovah. » (Salamo 138:5)
« Fa na dia avo aza Jehovah dia* mijery ny ambany toetra, Ary ny mpiavonavona fantany eny lavitra eny.[Na: Fa avo Jehovah ka] » (Salamo 138:6)
« Na dia handeha eo amin'ny fahoriana aza aho dia hamelona ahy Hianao; Haninjitra ny tananao hanohitra ny fahatezeran'ny fahavaloko Hianao Ary hamonjy ahy ny tananao ankavanana. » (Salamo 138:7)
« Jehovah no hahatanteraka ny amiko; Jehovah ô, mandrakizay ny famindram-ponao; Aza mahafoy ny asan'ny tananao. » (Salamo 138:8)
« [Fankalazana an'Andriamanitra, Izay mahalala ny zavatra rehetra sady manerana izao rehetra izao] Ho an'ny mpiventy hira. Salamo nataon'i Davida. Jehovah ô, efa nandinika ahy Hianao ka mahalala ahy. » (Salamo 139:1)
« Hianao no mahalala ny fipetrako sy ny fitsangako Sady mahafantatra ny hevitro eny lavitra eny. » (Salamo 139:2)
« Voadinikao ny toetro, na mandeha aho, na mandry; Ary fantatrao tsara ny alehako rehetra. » (Salamo 139:3)
« Fa, indro, tsy misy teny tsy fantatrao eo amin'ny lelako, Jehovah ô. » (Salamo 139:4)
« Manodidina ahy eo ivohoko sy eo anatrehako Hianao, Ary apetrakao amiko ny tananao. » (Salamo 139:5)
« Fahalalana mahagaga ahy loatra izany, Eny, avo loatra ka tsy tratro. » (Salamo 139:6)
« Aiza no hialako amin'ny Fanahinao? Aiza no handosirako tsy ho eo anatrehanao? » (Salamo 139:7)
« Na dia miakatra any an-danitra aza aho dia any Hianao; Ary na dia manao ny fiainan-tsi-hita* ho fandriako aza aho, indro, any Hianao.[Heb. Sheola] » (Salamo 139:8)
« Na dia maka ny elatry ny maraina aza aho, Mba hitoetra any am-paran'ny ranomasina, » (Salamo 139:9)
« Dia mbola entin'ny tananao ihany aho, na dia izany aza, Sy hazonin'ny tananao ankavanana. » (Salamo 139:10)
« Ary na dia hoy izaho aza: Aoka ny maizina hanarona ahy, Ary aoka ny mazava manodidina ahy ho tonga alina, » (Salamo 139:11)
« Tsia*, fa ny maizina aza tsy mahamaizina aminao; Fa ny alina dia mahazava toy ny andro ihany, Ka sahala ny mazava sy ny maizina.[Na: Na dia hoy izaho aza: Hanarona ahy tokoa ny maizina, Dia ny alina aza no ho mazava manodidina ahy; Eny, etc] » (Salamo 139:12)
« Fa Hianao no nahary ny voako; Namolavola ahy tao an-kibon-dreniko Hianao. » (Salamo 139:13)
« Hidera Anao aho; fa mahatahotra sy mahatalanjona ny nanaovana ahy; Mahagaga ny asanao; Ary fantatry ny fanahiko marimarina izany. » (Salamo 139:14)
« Ny tenako tsy niafina taminao, Fony natao tao amin'ny miafina aho, Ka noforoninao hisy endrika tany ambanin'ny tany. » (Salamo 139:15)
« Ny masonao efa nahita ahy na dia fony tsy mbola ary fady aza aho; Voasoratra teo amin'ny bokinao avokoa ny andro voatendry, Fony tsy mbola nisy na dia iray akory aza. » (Salamo 139:16)
« Endrey, zava-tsoa amiko indrindra ny hevitrao, Andriamanitra ô! Akory ny hamaron'ny isany! » (Salamo 139:17)
« Raha hanisa azy aho, dia maro isa lavitra noho ny fasika izy; Raha mifoha aho, dia mbola aminao ihany. » (Salamo 139:18)
« Haringanao mihitsy ny ratsy fanahy, Andriamanitra ô*, Ary mialà amiko, ianareo mpandatsa-drà. [Na: Haringanao mihitsy anie ny ratsy fanahy, Andriamanitra ô] » (Salamo 139:19)
« Dia izay manonona Anao ho enti-mamitaka, Jehovah ô, Eny, ny fahavalonao izay manonona Anao foana. » (Salamo 139:20)
« Tsy hankahala izay mankahala Anao va aho, Jehovah ô, Sy ho tezitra* amin'izay mitsangana hanohitra Anao? [Heb. ho maloiloy] » (Salamo 139:21)
« Halako dia halako marina tokoa ireny; Efa fahavaloko ireny. » (Salamo 139:22)
« Diniho aho, Andriamanitra ô, ary fantaro ny foko; Izahao toetra aho, ary fantaro ny eritreritro; » (Salamo 139:23)
« Ary izahao na misy lalana mampahory ato anatiko, Dia tariho amin'ny lalana mandrakizay aho. » (Salamo 139:24)
« [Fangataham-piarovana noho ny ataon'ny olona ratsy fanahy sy fetsy vava] Ho an'ny mpiventy hira. Salamo nataon'i Davida. Jehovah ô, vonjeo amin'ny olon-dratsy aho, Ary arovy amin'ny olon-dozabe, » (Salamo 140:1)
« Izay mihevitra ratsy ao am-pony Ka manangana ady isan'andro » (Salamo 140:2)
« Mandranitra ny lelany tahaka ny bibilava izy, Ny poizin'ny menarana no ao ambanin'ny molony. » (Salamo 140:3)
« Jehovah ô, vonjeo amin'ny tanan'ny ratsy fanahy aho, Ary arovy amin'ny olon-dozabe, Izay efa nihevitra handronjina ahy ho potraka. » (Salamo 140:4)
« Ny mpiavonavona efa nanafina fandrika sy kofehy hamandrihany ahy; Efa namela-pandrika harato teo amoron-dalana izy; Nametraka tadivavarana hahazoany ahy izy. » (Salamo 140:5)
« Hoy izaho tamin'i Jehovah Andriamanitro Hianao; Henoy ny feon'ny fifonako, Jehovah ô! » (Salamo 140:6)
« Jehovah, Tompo ô, ry Herin'ny famonjena ahy, Manarona ny lohako amin'ny andro fiadiana Hianao. » (Salamo 140:7)
« Jehovah ô, aza manome ny irin'ny ratsy fanahy; Ary aza avela ho tanteraka ny hevi-dratsiny, fandrao hisandratra izy. » (Salamo 140:8)
« Ny lohan'izay manemitra ahy Dia aoka hosaronan'ny ratsy tononin'ny molony. » (Salamo 140:9)
« Aoka hisy vain'afo halatsaka aminy; Aoka hariana any anaty afo izy, na any amin'ny rano lalina, ka tsy hiarina intsony. » (Salamo 140:10)
« Tsy hampitoerina amin'ny tany ny olo-mahay vava; Henjehin-doza ny olon-dozabe ka ho lavo. » (Salamo 140:11)
« Fantatro fa Jehovah no handahatra ny tenin'ny mahantra Sady hanome rariny ho an'ny malahelo. » (Salamo 140:12)
« Eny tokoa, ny marina hisaotra ny anaranao; Hitoetra eo anatrehanao ny mahitsy. » (Salamo 140:13)
« [Fitarainana ataon'izay alaim-panahy sy enjehina] Salamo nataon'i Davida. Jehovah ô, mitaraina aminao aho, faingàna hankaty amiko; Henoy ny feoko amin'ny fiantsoako Anao. » (Salamo 141:1)
« Aoka hankeo anatrehanao mandrakariva toy ny ditin-kazo manitra ny fivavako, Ary ho toy ny fanatitra hariva ny fanandratako ny tanako. » (Salamo 141:2)
« Jehovah ô, asio fiambenana eo anoloan'ny vavako; Ambeno ny varavaran'ny molotro. » (Salamo 141:3)
« Aza avela hirona ho amin'ny zava-dratsy ny foko, Hiray raharaha amin'ny olona mpanao ratsy hanao izay asa tsy mety; Ary aoka tsy hihinana ny zava-piny aho. » (Salamo 141:4)
« Aoka ny marina hamely ahy amin'ny fahalemen-panahy ka hananatra ahy, Fa diloilo ahosotra ny lohako izany, ary aoka tsy handà izany ny lohako; Fa ny hany heriko dia ny mbola hivavaka ihany noho ny faharatsian'ireny. » (Salamo 141:5)
« Havarina amin'ny hantsam-bato ny mpitsara azy, Dia hankasitraka ny teniko ny olona. » (Salamo 141:6)
« Toy ny fiasa sy ny fihevo ny tany No nanelezana ny taolanay teo am-bavan'ny fiainan-tsi-hita*. [Heb. Sheola] » (Salamo 141:7)
« Fa Hianao no andrandrain'ny masoko, Jehovah Tompo ô; Hianao no ialofako, aza mandatsaka ny aiko. » (Salamo 141:8)
« Arovy aho amin'ny fandrika amandrihany ahy Sy amin'ny tadivavaran'ny mpanao ratsy. » (Salamo 141:9)
« Aoka ny ratsy fanahy ho latsaka eo anatin'ny fandriny ihany, Fa izaho kosa handalo fotsiny. » (Salamo 141:10)
« [Vavaka ataon'izay foin'ny sakaizany sady enjehin'ny fahavalony] Maskila nataon'i Davida tamin'izy tao anaty lavaka. Fivavahana. Ny feoko no itarainako amin'i Jehovah; Ny feoko no ifonako amin'i Jehovah. » (Salamo 142:1)
« Loarako eo anatrehany ny fitarainako; Ambarako eo anatrehany ny fahoriako. » (Salamo 142:2)
« Raha reraka ato anatiko ny fanahiko, dia fantatro ny alehako; Eo amin'ny lalana izorako No nanafenany fandrika hamandrihany ahy. » (Salamo 142:3)
« Jereo eo an-kavanana, ka izahao, Fa tsy misy olona mahalala ahy; Foana avokoa ny fiarovana ahy; Tsy misy miahy ny fanahiko. » (Salamo 142:4)
« Mitaraina aminao aho, Jehovah ô; Hoy izaho: Hianao no aroko Sy anjarako eo amin'ny tanin'ny velona. » (Salamo 142:5)
« Henoy ny fitarainako, Fa reraka indrindra aho; Vonjeo aho amin'ny mpanenjika ahy, Fa tsy leoko ireny. » (Salamo 142:6)
« Avoahy hiala amin'ny tranomaizina ny fanahiko, Mba hiderako ny anaranao; Hanodidina ahy ny marina, Satria manisy soa ahy Hianao. » (Salamo 142:7)
« [Faniriam-pamindram-po noho ny fahoriana mafy] Salamo nataon'i Davida. Jehovah ô, henoy ny fivavako, ary atongilano amin'ny fifonako ny sofinao; Valio aho araka ny teninao marina sy ny fahamarinanao. » (Salamo 143:1)
« Ary aza dia mifandahatra amin'ny mpanomponao eo am-pitsarana; Fa tsy misy olombelona ho marina eo anatrehanao. » (Salamo 143:2)
« Fa nanenjika ny fanahiko ny fahavalo; Namely ny aiko ho lavo tamin'ny tany izy: Nampitoeriny tao amin'ny maizina aho, toy izay efa maty ela. » (Salamo 143:3)
« Dia reraka ny fanahiko ato anatiko; Fadiranovana ny foko ato anatiko. » (Salamo 143:4)
« Mahatsiaro ny andro fahiny ho Ary misaina ny asanao rehetra; Ny asan'ny tananao no eritreretiko. » (Salamo 143:5)
« Mananty tanana aminao aho; Ny fanahiko dia tahaka ny tany mangetana eo anatrehanao. » (Salamo 143:6)
« Faingàna hamaly ahy, Jehovah ô, fa reraka ny fanahiko; Aza manafina ny tavanao amiko, Fandrao ho tahaka izay midina any am-pasana aho. » (Salamo 143:7)
« Ampandreneso ny famindram-ponao aho nony maraina, Fa Hianao no itokiako; Ampahalalao ahy izay lalana tokony halehako, Fa aminao no ananganako ny fanahiko. » (Salamo 143:8)
« Jehovah ô, vonjeo amin'ny fa-havaloko aho; Ao aminao no iereko. » (Salamo 143:9)
« Ampianaro hanao ny sitraponao aho; Fa Hianao no Andriamanitro; Aoka ny Fanahinao tsara no hitarihanao ahy amin'izay tany marina. » (Salamo 143:10)
« Noho ny anaranao, Jehovah ô, velomy aho; Araka ny fahamarinanao avoahy ny fanahiko ho afaka amin'ny fahoriana. » (Salamo 143:11)
« Ary araka ny famindram-ponao fongory ny fahavaloko, Ka aringano izay rehetra mampahory ny fanahiko; Fa mpanomponao aho. » (Salamo 143:12)
« [Fiderana an'Andriamanitra noho ny nanambinany ny mpanjaka, ary filazana ny mahatsinontsinona ny olombelona sy ny soa hitan'ny mpanompon'Andriamanitra] Nataon'i Davida. Isaorana anie Jehovah Vatolampiko, Izay mampianatra ny tanako hamely Sy ny rantsan-tanako hiady, » (Salamo 144:1)
« Izay Mpiantra sy batery fiarovana ho ahy sady fiarovana avo sy Mpanafaka ahy, Ary ampingako sy fialofako, Izay mahafolaka ny vahoakako hanoa ahy » (Salamo 144:2)
« Jehovah ô, inona ny olona, no iahianao* azy? Ary ny zanak'olombelona, no iheveranao azy? [Heb. ahafantaranao] » (Salamo 144:3)
« Ny olona dia tahaka ny zava-poana, Ny androny dia tahaka ny aloka mihelina. » (Salamo 144:4)
« Jehovah ô, aondreho ny lanitrao, ka midina; Tendreo ny tendrombohitra, dia hidonaka ireny. » (Salamo 144:5)
« Ampitselatselaro ny helatra, ka ampielezo ireo; Alefao ny zana-tsipìkanao, ka ampifanaritaho ireo; » (Salamo 144:6)
« Ahinjiro avy any ambony ny tananao; Afaho aho, ka vonjeo amin'ny rano be, Dia amin'ny tanan'ny hafa firenena, » (Salamo 144:7)
« Izay miteny zava-poana amin'ny vavany, Ary ny tànany ankavanana dia tanana ankavanana mamitaka. » (Salamo 144:8)
« Andriamanitra ô, hihira fihiram-baovao ho Anao aho; Amin'ny valiha tory folo no hankalazako Anao, » (Salamo 144:9)
« Izay manome famonjena ho an'ireo mpanjaka, Sady mamonjy an'i Davida mpanompony tsy ho voan'ny sabatra mandratra. » (Salamo 144:10)
« Afaho aho, ka vonjeo amin'ny tanan'ny hafa firenena, Izay miteny zava-poana amin'ny vavany, Ary ny tànany ankavanana dia tanana ankavanana mamitaka; » (Salamo 144:11)
« Mba ho tahaka ny zava-maniry maroroka ny zanakai-lahy, Ary ho tahaka ny vato fehizoro voasoratra tsara toy ny fomban'ny lapan'andriana ny zanakai-vavy. » (Salamo 144:12)
« Ho feno ny trano fitehirizanay, ka hisy vokatra betsaka samy hafa karazana; Hiteraka arivoarivo sy alinalina ny ondrinay any an-tsahanay; » (Salamo 144:13)
« Hahazaka be ny ombinay, Ary tsy hisy ho rava, na ho lasan-ko babo, Sady tsy hisy fitarainana any an-dalambenay. » (Salamo 144:14)
« Sambatra ny firenena izay tahaka izany; Eny, sambatra ny firenena izay manana an'i Jehovah ho Andriamaniny. » (Salamo 144:15)
« [Salamo abidy. Fiderana an'Andriamanitra, Mpanjaka be indrafo] Fideran'i Davida. Hanandratra Anao aho, ry Andriamanitro Mpanjaka ô, Sy hankalaza ny anaranao mandrakizay doria. » (Salamo 145:1)
« Hankalaza Anao isan'andro aho sy hidera ny anaranao mandrakizay doria. » (Salamo 145:2)
« Lehibe Jehovah ka tokony hoderaina indrindra; Ary tsy takatry ny saina ny fahalehibiazany . » (Salamo 145:3)
« Ny taranaka rehetra samy hidera ny asanao amin'izay mandimby azy Sy hanambara ny asanao lehibe. » (Salamo 145:4)
« Ny lazan'ny voninahitry ny fiandriananao Sy ny asanao mahagaga no hosaintsainiko. » (Salamo 145:5)
« Ny herin'ny asanao mahatahotra no hotenenin'ny olona; Ary ny fahalehibiazanao no holazaiko. » (Salamo 145:6)
« Hanonona ny fahatsiarovana ny haben'ny fahatsaranao izy Sy hihoby ny fahamarinanao. » (Salamo 145:7)
« Mamindra fo sy miantra Jehovah; Mahari-po sady be famindram-po Izy. » (Salamo 145:8)
« Manisy soa izao tontolo izao Jehovah; Ary ny fiantràny dia eny amin'ny asany rehetra. » (Salamo 145:9)
« Jehovah ô, midera Anao ny asanao rehetra; Ary ny olonao masina misaotra Anao. » (Salamo 145:10)
« Milaza ny voninahitry ny fanjakanao izy Sady miresaka ny herinao, » (Salamo 145:11)
« Mba hampahafantarina ny zanak'olombelona ny herinao* Sy ny haben'ny voninahitry ny fanjakanao**. [*Heb. heriny][**Heb. fanjakany] » (Salamo 145:12)
« Fanjakana mandrakizay ny fanjakanao, Ary hitatra amin'ny taranaka fara mandimby ny fanapahanao. » (Salamo 145:13)
« Jehovah manohana izay rehetra efa ho lavo Sy mampitraka izay rehetra mitanondrika. » (Salamo 145:14)
« Ny mason'izao rehetra izao miandrandra Anao, Ary Hianao manome azy ny haniny amin'ny fotoany. » (Salamo 145:15)
« Manokatra ny tananao Hianao Ka mahavoky soa ny zava-miaina rehetra. » (Salamo 145:16)
« Marina Jehovah amin'ny lalany rehetra, Sady mamindra fo amin'ny asany rehetra. » (Salamo 145:17)
« Jehovah dia eo akaikin'izay rehetra miantso Azy, Dia izay rehetra miantso Azy marina tokoa. » (Salamo 145:18)
« Hanefa ny irin'izay matahotra Azy Izy Ary hihaino ny fitarainany ka hamonjy azy. » (Salamo 145:19)
« Miaro izay rehetra tia Azy Jehovah; Fa ny ratsy fanahy rehetra kosa haringany. » (Salamo 145:20)
« Ny fiderana an'i Jehovah no hotenenin'ny vavako; Ary aoka ny nofo rehetra hankalaza ny anarany masina mandrakizay doria. » (Salamo 145:21)
« [Dera ho an'Andriamanitra, Mpamonjy tokana] Haleloia. Miderà an'i Jehovah, ry fanahiko. » (Salamo 146:1)
« Hidera an'i Jehovah aho, raha mbola miaina koa; Eny, hankalaza an'Andriamanitra aho, raha mbola velona koa. » (Salamo 146:2)
« Aza matoky ny lehibe, Na ny zanak'olombelona izay tsy mahavonjy. » (Salamo 146:3)
« Miala ny fofonainy, ka miverina ho amin'ny taniny izy; Ary amin'izay indrindra no hahafoanan'ny fikasany. » (Salamo 146:4)
« Sambatra izay manana an'Andriamanitr'i Jakoba ho Mpanampy azy Sady manantena an'i Jehovah Andriamaniny, » (Salamo 146:5)
« Izay nanao ny lanitra sy ny tany, Ny ranomasina sy izay rehetra ao anatiny, Izay mitandrina fahamarinana mandrakizay, » (Salamo 146:6)
« Izay manome rariny ho an'ny ampahoriana, Izay manome hanina ho an'ny noana. Jehovah mamaha ny mpifatotra; » (Salamo 146:7)
« Jehovah mampahiratra ny jamba Jehovah mampitraka ny mitanondrika; Jehovah tia ny marina; » (Salamo 146:8)
« Jehovah miaro ny vahiny Ary manandratra ny kamboty sy ny mpitondratena, Fa mamadika ny lalan'ny ratsy fanahy kosa. » (Salamo 146:9)
« Manjaka mandrakizay Jehovah, Hatramin'ny taranaka fara mandimby Andriamanitrao, ry Ziona. Haleloia. » (Salamo 146:10)
« [Haleloia ho an'ny Mpanohana izao rehetra izao, Izay nampody ny fahatsaran'i Jerosalema] Haleloia; Fa tsara ny mihira ho an'Andriamanitsika; Eny, mamy sady mendrika ny fiderana. » (Salamo 147:1)
« Manangana an'i Jerosalema Jehovah; Mamory ny Isiraely voaroaka Izy. » (Salamo 147:2)
« Mahasitrana ny torotoro fo Izy Sy mamehy ny feriny. » (Salamo 147:3)
« Milaza ny isan'ny kintana Izy: Samy tononiny amin'ny anarany ireny rehetra ireny. » (Salamo 147:4)
« Lehibe ny Tompontsika sady be hery; Tsy hita lany ny fahalalany. » (Salamo 147:5)
« Manandratra ny mpandefitra Jehovah, Fa mampietry ny ratsy fanahy hatramin'ny tany. » (Salamo 147:6)
« Mihirà fiderana ho an'i Jehovah; Mankalazà an'Andriamanitsika amin'ny lokanga, » (Salamo 147:7)
« Izay manaron-drahona ny lanitra, Izay mamboatra ranonorana ho amin'ny tany, Izay mampaniry ahitra ny tendrombohitra, » (Salamo 147:8)
« Manome hanina ho an'ny biby Izy Sy ho an'ny zana-goaika izay mitaraina. » (Salamo 147:9)
« Tsy ny herin'ny soavaly no mahafinaritra Azy, Ary tsy ny tongotry ny olona no sitrany. » (Salamo 147:10)
« Jehovah mankasitraka izay matahotra Azy, Dia izay manantena ny famindram-pony. » (Salamo 147:11)
« Mankalazà an'i Jehovah, ry Jerosalema ô; Miderà an'Andriamanitrao, ry Ziona ô. » (Salamo 147:12)
« Fa manamafy ny hidim-bavahadinao Izy, Sady mitahy ny zanakao eo afovoanao. » (Salamo 147:13)
« Mahatonga ny fari-taninao ho fiadanana Izy; Vokisany vary tsara indrindra ianao. » (Salamo 147:14)
« Mampandeha ny didiny ho amin'ny tany Izy; Miely faingana dia faingana ny teniny. » (Salamo 147:15)
« Mandatsaka oram-panala tahaka ny landihazo* Izy; Mampiely fanala tahaka ny lavenona Izy.[Heb. volon'ondry] » (Salamo 147:16)
« Mandatsaka ny havandrany ta-haka ny sombintsombin-javatra Izy; Iza no maharitra ny hatsiakany? » (Salamo 147:17)
« Mamoaka ny teniny Izy ka mampiempo ireny; Mampifofofofo ny rivony Izy, dia mandriaka ny rano. » (Salamo 147:18)
« Milaza ny teniny amin'i Jakoba Izy Ary ny didiny sy ny fitsipiny amin'Isiraely. » (Salamo 147:19)
« Tsy nanao toy izany tamin'izay firenena hafa Izy; Ary ny fitsipiny tsy mba fantatr'ireny. Haleloia. » (Salamo 147:20)
« [Fiantsoana izao rehetra izao hidera an'Andriamanitra] Haleloia. Miderà an'i Jehovah, ry any an-danitra; Miderà Azy any ambony. » (Salamo 148:1)
« Miderà Azy, ry anjeliny rehetra; Miderà Azy, ry miaramilany rehetra. » (Salamo 148:2)
« Miderà Azy, ry masoandro amam-bolana; Miderà Azy, ry kintana mazava rehetra. » (Salamo 148:3)
« Miderà Azy, ry lanitry ny lanitra, Ary ianareo rano ambonin'ny lanitra. » (Salamo 148:4)
« Aoka hidera ny anaran'i Jehovah ireo; Fa Izy no nandidy, dia ary ireo. » (Salamo 148:5)
« Nampitoetra ireo ho mandrakizay doria Izy; Nomen-dalàna ireo ka tsy mba mihoatra. » (Salamo 148:6)
« Midera an'i Jehovah ety an-tany, Hianareo dragona sy ianareo rano lalina rehetra, » (Salamo 148:7)
« Ny afo sy ny havandra, ny oram-panala sy ny zavona, Ny rivotra mahery izay mankatò ny teniny, » (Salamo 148:8)
« Ny tendrombohitra sy ny havoana rehetra, Ny hazo fihinam-boa sy ny sedera rehetra, » (Salamo 148:9)
« Ny bibi-dia sy ny biby fiompy rehetra, Ny biby mandady na mikisaka ary ny voro-manidina, » (Salamo 148:10)
« Ny mpanjaka amin'ny tany sy ny vahoaka rehetra, Ny mpanapaka sy ny mpitsara rehetra amin'ny tany, » (Salamo 148:11)
« Na ny zatovolahy, na ny zatovovavy, Na ny antitra, na ny tanora, » (Salamo 148:12)
« Samia midera ny anaran'i Jehovah avokoa, Fa ny anarany ihany no misandratra; Ambonin'ny tany sy ny lanitra ny voninahiny. » (Salamo 148:13)
« Ary manandratra tandroka ho an'ny olony Izy, Dia fiderana ho an'ny olony masina rehetra, Eny, ho an'ny Zanak'Isiraely, firenena akaiky Azy. Haleloia. » (Salamo 148:14)
« [Haleloia ho an'i Jehovah, Izay aherezan'ny olony] Haleloia. Mihirà fihiram-baovao ho an'i Jehovah, Ny fiderana Azy eo amin'ny fiangonan'ny olona masina. » (Salamo 149:1)
« Aoka ny Isiraely hifaly amin'ny Mpanao azy; Aoka ho finaritra amin'ny Mpanjakany ny zanak'i Ziona. » (Salamo 149:2)
« Aoka hidera ny anarany amin'ny dihy izy Sy hankalaza Azy amin'ny ampongatapaka sy ny lokanga. » (Salamo 149:3)
« Fa sitrak'i Jehovah ny olony; Ravahany famonjena ny mpandefitra. » (Salamo 149:4)
« Aoka ny olona masina hifaly amin'ny voninahitra; Aoka hihoby tsara eo am-pandriany izy. » (Salamo 149:5)
« Aoka hisy fanandratana an'Andriamanitra eo am-bavany Sy sabatra roa lela eny an-tànany, » (Salamo 149:6)
« Hamaliany ny Jentilisa Sy hamaizany ny firenena maro, » (Salamo 149:7)
« Hamatorany ireo mpanjakany amin'ny gadra, Sy ny olo-malazany amin'ny gadra vy. » (Salamo 149:8)
« Mba hanaovany ny fitsarana voasoratra: Voninahitry ny olony masina rehetra Izany. Haleloia. » (Salamo 149:9)
« [Haleloia farany] Haleloia. Miderà an'Andriamanitra eo amin'ny fitoerany masina. Miderà Azy eo amin'ny habakabaky ny heriny. » (Salamo 150:1)
« Midera Azy noho ny asany lehibe; Miderà Azy araka ny haben'ny voninahiny. » (Salamo 150:2)
« Miderà Azy amin'ny fitsofana ny anjomara; Miderà Azy amin'ny valiha sy ny lokanga. » (Salamo 150:3)
« Miderà Azy amin'ny ampongatapaka sy ny dihy; Miderà Azy amin'ny zava-maneno tendrena sy ny sodina. » (Salamo 150:4)
« Miderà Azy amin'ny kipantsona maneno; Miderà Azy amin'ny kipantsona tsara feo. » (Salamo 150:5)
« Aoka izay rehetra manam-pofonaina samy hidera an'i Jehovah. Haleloia. » (Salamo 150:6)
